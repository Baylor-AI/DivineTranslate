




























































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Potatika pa vonse, Malizu enzepo kale. Enze kwa Mulungu, nipo enze Mulungu.
Enze kwa Mulungu mwecinkhalila.
Mulungu elenga vonse kupitila mwa yeve, nipo paliye ciliconse cilengewa paliye yeve.
Mwa yeve wala mwenze moyo, nipo moyo wala wenze kuŵala kosanikila ŵanthu.
Kuŵala kwala kukalusanika mu mfinzi, nipo mfinzi iliyotweshe kucimfya kuŵala kwala.
Mulungu etuma munthu muyakine, zina yake Yohane.
Yeve ewela ngani mboni, kuzocitila umboni kuŵala kwala, kuti ŵanthu wonse acetekele cikomo ca umboni wake wala.
Niye kutilini Yohane wala enze kuŵala kwala yayi, koma eyingowela kuzocitila umboni kuŵala kwala.
Kuŵala ngako–ngako, kusanikila ŵanthu wonse, kwiwela pano pansi.
Malizu ŵala enze mu calo ca pansi, nipo Mulungu elenga calo ca pansi cala kupitila mwa yeve, koma ŵanthu ŵa pano pansi aliyomuziŵe.
Ewela cendi kwawo, koma ŵanthu ŵake aliyomupokele.
Koma ayakine emupokela nocetekela mu zina yake, yeve eŵapa shuko yakuti aŵe ŵana ŵa Mulungu.
Kuŵa ŵana ŵa Mulungu kwamene uko kuliyofumile mu kuvyalika kwawo, keno mu kupangwa kwa awusu wawo yayi. Koma evyalika soti kwa Mulungu.
Malizu ŵala eyaluka munthu, nakuzonkhala pakati pasu. Enze na cisomo na wocetekeleka ngako. Nipo soti tiwona ulemelelo wake, niye kuti ulemelelo wakupokela kwa Atata pakuŵa Mwana wawo yumo yeka wala.
Yohane wala emucitila umboni. Enzowuzya ŵanthu mwa mphamvu kuti, “Uyu niye wala wenenzolaŵila kuti akuza pa vuli pangu ni wopula newo; pakuti newo penenzenikaliyovyalika, yeve enzepo.”
Kufumila ku cisomo cake cokwanila, sewo tonse tipokela shukisho pa mashukisho.
Pala Mulungu etipa Matetulo ŵake kupitila mwa Mose, koma kupitila mwa Yesu Kristu etiziŵisha cisomo na vyendi.
Paliye munthu ewona Mulungu. Koma Mulungu yumo yeka, ali pa mtima pa Awisi, niye etiwululila Mulungu.
Nsita iyakine Akulu ŵa Ayuda ŵa ku Yelusalemu etuma ŵansembe na Alevi ayakine kuyokonsha Yohane kuti, “Kansi wewo niwe ŵani, nchito yako ni yotyani?”
Yeve eyasuka mosafisa kanthu ecita umboni kuti, “Newo ninelini Mpulumushi Wolayizyiwa wala, yayi.”
Emukonsha soti kuti, “Nga niwe ŵani? Niwe Eliya kansi?” Yeve elaŵila kuti, “Yayi, ninelini Eliya.” Ŵeve elaŵila kuti, “Kansi niwe Mneneli watulindila wala?” Koma Yohane eyasuka soti kuti, “Yayi.”
Tetyo, emuwuzya kuti, “Laŵila vyendi, kuti tiŵakonkhololele luweme ŵatituma. Wewo wemwine ukuti niwe ŵani?”
 Yohane eŵayasuka kuti, “Ngani mwecilaŵilila Mneneli Yesaya, ‘Newo nine lizu ya munthu woŵilizya mu cipululu Olaŵila kuti, “Yondololani njila yakuzopitilamo Leza.”’”
Ayakine mwa ŵala etumiwa enze ŵa cipani ca Afalisi.
Lomba ekonsha Yohane kuti, “Keno niwelini Mpulumushi Wolayizyiwa wala, keno Eliya, keno soti Mneneli watulindila wala, cikomo ni cinji wewo pa ubatiza?”
Yohane eŵayasuka kuti, “Newo nubatiza na manzi, koma pakati panu apa pali muyakine wamusaziŵa.
Yeve uyo akuza pa vuli pangu, nine wosawamila cukanga kumangulula myando za nkhwaŵilo zake.”
Ivi vicitikila ku Betaniya, ku silya kwa mmana wa Yolodani, kwenzobatizila Yohane.
Mmawa mwake Yohane ewona Yesu akuza kwa yeve, nipo elaŵila kuti, “Uyu niye cendi Mwana wa mbelele wa Mulungu, wala ofumya macimo ŵa ŵanthu wonse ŵa pa calo ca pansi.
Uyu niye wenenzolaŵila wala kuti, ‘Pa vuli pangu pakuza munthu wopula newo, cikomo newo penenzenikaliyovyalika, yeve enzepo.’
Nane soti nenzomuziŵalini, koma niwela kuzobatiza na manzi kuti Aisilayeli azeamuziŵe.”
Yohane ecita soti umboni, elaŵila kuti, “Niwona Mzimu Mtuŵa useluka kufumila Kululu ngani nkhunda, nonkhazikika pali yeve.
Newo nenzomuziŵalini, koma Mulungu enituma kuzobatiza na manzi, niye eniwuzya kuti, ‘Watiuzeuwone Mzimu Mtuŵa useluka nakuzonkhazikika pali yeve, niye wamene obatiza mwa Mzimu Mtuŵa.’
Newo niviwona cendi ivi, nipo nucita umboni kuti uyu ni wosaluliwa wa Mulungu.”
Mmawa mwake soti Yohane enze pamene apo pamo na asambili ŵake ayakine aŵili.
Peciwona Yesu oyenda, yeve elaŵila kuti, “Wonani, Mwana wa mbelele wa Mulungu!”
Asambili aŵili ŵala pecimvwa malizu awo, ekonkha Yesu.
Yesu ecewuka nowona kuti omukonkha, lomba eŵakonsha kuti, “Kansi musakila vinji?” Ŵeve elaŵila kuti, “Tupangwa tiziŵe, kansi mukuŵa kuni, Labi?” (Tanthauzo ya Labi niye kuti Msambizyi.)
Yesu elaŵila kuti, “Tiyeni mukawoneko.” Ŵeve eciya naye. Pamene apo nsita yenze 4 koloko mcingulo. Eciyowonako kwenzonkhala yeve, nipo eciŵa naye nsiku iyo.
Yumo mwa ŵeve enze Andeleya, mkwawo wa Simoni Petulo.
Yeve eciyowuzya mkwawo wala Simoni kuti, “Tamufwana Mesiya, Mpulumushi Wolayizyiwa wala.”
Motetyo, Andeleya etola Simoni nakuya naye kwa Yesu. Yesu pecimuwona elaŵila kuti, “Niwe Simoni, mwana wa Yohane. Zina yako izaŵe Kefa.” (Tanthauzo ya Kefa ni Petulo, niye kuti Mwala.)
Mmawa mwake Yesu elingilila va kuya ku Galileya. Efwana Filipo, nomuwuzya kuti, “Unikonkhe.”
Filipo enze wa ku munzi wa Betisaida, kwawo soti kwa Andeleya na Petulo.
Filipo eciyofwana Nataniyele nomuwuzya kuti, “Tamufwana wala wecilemba Mose va yeve mu buku ya Matetulo, wala wecilemba soti aneneli va yeve: ni Yesu wa ku Nazaleti, mwana wa Yosefe.”
Koma Nataniyele emukonsha kuti, “Kansi ku Nazaleti kungafume kanthu kaweme?” Filipo elaŵila kuti, “Tiye ukaziwonele weka.”
Yesu peciwona Nataniyele akuza potetyo, elaŵila kuti, “Ni cendi uyu ni Muyisilayele ngaye–ngaye aliye wenye.”
Nataniyele emukonsha kuti, “Mwaniziŵa tyani?” Yesu elaŵila kuti, “Newo nikuwona pala pewinkhala pa nsinde pa mkuyu wala, Filipo penzeakaliyokuyita.”
Nataniyele elaŵila kuti, “Labi, nimwe cendi Mwana wa Mulungu, nimwe Mfumu ya Isilayeli.”
Yesu elaŵila kuti kwa yeve, “Kansi wacetekela cikomo nakuwuzya kuti nikuwona pa nsinde pa mkuyu pala? Uzeuwone vopula pamene apa.”
Yesu elaŵila kuti kwa ŵeve, “Nulaŵila kuti muwone cendi Kululu ku vulika, na angelo ŵa Mulungu okwela noseluka pa Mwana wa Munthu.”



Pa nsiku ya citatu, kwenze malyelyelo ŵa pa ukwati ku munzi wa Kana mu calo ca Galileya. Anyina ŵake ŵa Yesu enze kwamene kwala.
Yesu naye soti pamo na asambili ŵake eyitiwa kwamene kwala.
Vinyu pewisila, anyina ŵake ŵa Yesu emuwuzya kuti, “Waŵasilila vinyu.”
Yesu eyasuka kuti, “Amama, ni vinji kwa newo? Nsita yangu ikaliyofwika.”
Apo anyina ŵake ewuzya anyanchito enzotumikila kuti, “Ciliconse catiakuwuzyeni, mucite.”
Pamene apo penze nongo za mwala zisanu na imo, zeyikiwapo cikomo ca mwambo wozituŵisha wa Ayuda. Mu nongo iliyonse mwenzoloŵa manzi okumana malita makumi kumi (100) keno kupitililapo.
Lomba Yesu ewuzya anyanchito ŵala kuti, “Zuzyani nongo izi na manzi.” Nipo ezizuzya mpaka mu milomo.
Pa vuli pake eŵawuzya kuti, “Lomba tapani, twalani kwa mkulu wa malyelelo.” Ŵeve etwala cendi.
Mkulu wa malyelelo ŵala elaŵa manzi eyaluka vinyu wala osaziŵa kwewifumila (koma anyanchito ŵala etapa manzi ŵala enzoziŵa). Lomba mkulu wa malyelelo ŵala eyita wolungula,
nomuwuzya kuti, “Ayanu otwala vinyu uweme ngako potatika, nipo ŵanthu akakuta, oŵapa vinyu uweme patontho, koma mwewo mwasunga vinyu uweme ngako kufwikila lomba.”
Yesu ewonesha ciziŵikilo cake cotatika ici mu munzi wa Kana mu calo ca Galileya. Pamene apo ewonesha ulemelelo wake, nipo asambili ŵake ecetekela mwa yeve.
Pa vuli pake Yesu eluta ku Kapelenamu, pamo na anyina, enekwawo na asambili ŵake, nipo enze kwamene kwala masiku atontho.
Peyenze pafupi nsita ya cisangalalo ca Ayuda coyitiwa Pasaka, Yesu eyima nakuya ku Yelusalemu.
Kwamene kwala eloŵa pa luŵanza ya Ngʼanda ya Mulungu nofwanamo ŵanthu ositisha ngʼombe, mbelele na nkhunda. Mwenze soti ŵanthu osinthisha ndalama.
Pamene apo Yesu eŵila mkwapu wa nzinzi notatika kuŵafumya wonse kunja, pamo na mbelele na ngʼombe zawo zonse. Egudubula matebulo ŵa osinthisha ndalama, noŵamwazyila ndalama zawo.
Nipo elamula ositisha nkhunda ŵala kuti, “Ivi vifumyemoni muno. Ngʼanda ya Atata musayiyalushe ngʼanda yocitilamo malonda.”
 Asambili ŵake ekumbuka Malembo ŵala olaŵila kuti, “Nupangwishisha ngako kusamala Ngʼanda yanu, Mulungu.”
Pamene apo Akulu–Akulu ŵa Ayuda emukonsha kuti, “Kansi ungatilangizye ciziŵikilo cotyani cakuti uli na ulamulilo ocita ivi?”
Yesu eŵayasuka kuti, “Keno mungapasule Ngʼanda ino ya Mulungu, newo nizeniyimange soti pa masiku atatu.”
Pamene apo ŵeve elaŵila kuti, “Ngʼanda ya Mulungu iyi itola vyaka makumi anayi na mphuzyo zisanu na imo (46) kuti ayimange, lomba wewo ungaimange masiku atatu tyala?”
Koma Yesu penzolaŵila va Ngʼanda enzolaŵila va muŵili wake.
Yeve peciwukishiwa kwa akufwa, asambili wake ecizokumbuka kuti enzeelaŵila ivi, nocetekela Malembo nipo soti malizu ŵenzeelaŵila Yesu.
Lomba Yesu penze mu Yelusalemu pa cisangalalo ca Pasaka, anyinji ecetekela mwa yeve, peciwona viziŵikilo vokanganisha venzocita.
Koma Yesu aliyoyikepo cicetekelo pali ŵeve, pakuti yeve enzoziŵa ŵanthu wonse.
Enzopangwalini kuti muyakine acitomuwuzya va munthu aliyense, pakuti mwine wake enzoziŵa va mu mitima mwa ŵanthu.

Lomba kwenze munthu mkulu wa Ayuda wa mu cipani ca Afalisi, zina yake enze Nikodimo,
ewela kwa Yesu usiku. Ewuzya Yesu kuti, “Labi, tuziŵa kuti nimwe msambizyi ofumila kwa Mulungu, pakuti paliye munthu angatweshe kucita viziŵikilo vokanganisha vamucita mwewo, keno Mulungu alilini naye.”
Yesu elaŵila kuti, “Cendi nulaŵilisha kuti keno munthu ovyalikalini kwa lomba, angawuwonelini Ufumu wa Mulungu.”
Nikodimo emukonsha kuti, “Kansi munthu angatweshe kuvyalika soti tyani wakulukazya kale? Kansi akaloŵe mu mala mwa anyina kuti akavyalike ka ciŵili?”
Yesu elaŵila kuti, “Cendi nulaŵilisha kuti keno munthu ovyalikalini mu manzi na mwa Mzimu Mtuŵa, angatweshelini kuloŵa mu Ufumu wa Mulungu.
Covyalika mwa munthu ni muŵili tyala, koma covyalika mwa Mzimu Mtuŵa ni mzimu.
Usakanganishiwe kuti nelaŵila kuti, ‘Munthu owamila kuvyalika soti.’
Mphepo yukunthila kwayupangwa, nipo ukumvwa kukuntha kwake, koma uziŵalini kwayufumila keno kwayukuya. Cimozi–mozi munthu aliyense oyvalika mwa Mzimu Mtuŵa.”
Nikodimo ekonsha kuti, “Ivi vingacitike tyani?”
Yesu elaŵila kuti, “Kansi wewo niwelini msambizyi woziŵika pakati pa Aisilayeli, nga umvweshalini tyani ivi?
Cendi nulaŵilisha kuti tulaŵila vatuziŵa, nipo tucitila umboni vetiwona, koma mwewo mucetekelalini malizu ŵasu aŵa.
Keno mucetekelalini panukuwuzyani va pano pansi, nga mukacetekele tyani nikazokuwuzyani va Kululu?
Paliye munthu ekwela kuya Kululu, koma Mwana wa Munthu niye eseluka kufumila Kululu.
“Ngani Mose mwecipanyikila njoka ya mkuwa pa cimuti mu cipululu mwala, mwamene soti Mwana wa Munthu azeapanyikiwe cendi,
kuti aliyense wocetekela aŵe na moyo wosasila mwa yeve.
Mulungu eŵatemwa ngako ŵanthu wonse ŵa pa calo ca pansi. Tetyo, eŵapa Mwana yumo yeka, kuti aliyense wocetekela mwa yeve osati atayike, koma aŵe na moyo wosasila.
Mulungu etuma Mwana wake wala pano pansi, osati kuti azeaŵapingule, koma kuti azeŵapulumushe.
“Munthu aliyense wocetekela mwa Mwana wala, azeapewelini mlandu, koma wosacetekela mwa yeve wapewa kale mlandu, cikomo aliyocetekele mwa Mwana yumo yeka wa Mulungu.
Mlandu wake ni uyu: cukanga kuŵala kwiwela pano pansi, ŵanthu etemwa mfinzi, osati kuŵala kwala, cikomo vocita vawo venze viyipa.
Aliyense ocita viyipa, otinkhana na kuŵala. Owonekelalini patuŵa, kuyopa kuti vocita vake vala vingawonekele.
Koma ocita vocetekeleka akuza patuŵa, nipo vocita vake vuziŵika kuti wavicita mokatizyana na Mulungu.”
Pa vuli pake Yesu na asambili ŵake eluta ku Yudeya. Eciŵa nawo kwamene kwala pa kansita, nipo enzobatiza.
Yohane naye soti enzobatiza ku Ainoni kufupi na Salimu, cikomo kwala kwenze manzi anyinji. Ŵanthu enzofwikako, yeve enzoŵabatiza. (
Pamene apo niye kuti Yohane enzeakaliyopozewa mu jele.)
Asambili ayakine ŵa Yohane etatika kusushana na Muyuda muyakine pa va mwambo wotuŵisha.
Tetyo, asambili ŵala ewela kwa Yohane nomuwuzya kuti, “Labi wonani, munthu wala enze na mwewo ku silya kwa Yolodani, yeve wemwenzocitila umboni, naye soti obatiza, nipo ŵanthu wonse owutukila kwa yeve.”
Yohane elaŵila kuti, “Ici cungocitikalini keno Mulungu aliyocizomezye.
Mwewo namwe nimwe mboni zangu kuti nelaŵila kuti, ‘Ninelini Mpulumushi Wolayizyiwa wala, koma nine nthumi pa nthangu pake.’
Wolungula niye mwine wake wa wolunguliwa. Koma muyake wa wolungula opanama pafupi, nomvwisha. Otemwa ngako akamvwa malizu ŵa wolungula wala. Cikomo ca ici newo lomba nine wotemwa ngako.
Yeve owamila kukula, newo nikocepa.”
“Ofumila Kululu ali palulu pa wonse. Ofumila pano pansi ni wa pano pansi, nipo olaŵila va pano pansi. Ofumila Kululu ali palulu pa wonse cendi.
Yeve ocitila umboni veciwona na kumvwa, koma paliye wocetekela malizu ŵake ŵala.
Keno munthu aliyense wocetekela malizu ŵake owonesha kuti wacetekela kuti cawalaŵila Mulungu ni cendi.
Wecituma olaŵila Malizu ŵa Mulungu, pakuti Mulungu otwala Mzimu Mtuŵa uliye mpimo.
Mulungu Atata otemwa Mwana wake, nipo oyika vonse mu manja mwake.
Munthu wocetekela mwa Mwana wala, ali na moyo wosasila, koma okana kucetekela mwa Mwana wala, azeawonelini moyo, Mulungu azeapitilizye kumulanga.”
Afalisi ecimvwa kuti Yesu enzokoka nobatiza asambili anyinji kupula Yohane
(koma enzobatiza ni Yesulini, koma asambili wake).
Yesu pecimvwa ivi efumako ku Yudeya nakuya soti ku Galileya.
Pa ulwendo uyo enzowamila kupitila mu calo ca Samaliya.
Lomba efwika ku munzi wa ku Samaliya, zina yake Sikali, pafupi na munda Yakobo wecipa mwana wake Yosefe.
Kwamene kwala kwenze cisime ca Yakobo. Yesu enkhala pansi pa citwa pa cisime cala, cikomo enze evupa na ulwendo. Mwenze mzuŵa.
Asambili ŵake enze eluta ku munzi kuyosita cakulya. Pa nsita iyo pewela mwanakazi wa ku Samaliya kuzotapa manzi, Yesu emusenga kuti, “Nipenkoni manzi akumwa.”

Mwanakazi wa ku Samaliya wala eyasuka elaŵila kuti, “Mwewo Ayuda, mungasenge tyani manzi kwa newo, mwanakazi wa ku Samaliya?” (Pakuti Ayuda na ŵanthu ŵa ku Samaliya oyendelanalini.)
Yesu elaŵila kuti, “Kuti mwenzoziŵa cawanzi ca Mulungu, nipo mwenzoziŵa soti osenga manzi akumwa, sembe mwamusenga ni mwewo, yeve nokupani manzi okupa moyo.”
Mwanakazi wala elaŵila kuti, “Mwewo, muliye na cotapilamo kumo, nipo cisime ici ni conoka. Nga manzi akupa moyo uyo muŵatole kuni?
Kansi mwewo mulingilila kuti nimwe wopula kolo yasu Yakobo, etipa cisime ici? Mwewo mungatipe manzi aweme tyani kupula manzi ŵamene yeve, na ŵana wake, na viŵeto vake ŵenzokumwa?”
Yesu elaŵila kuti, “Munthu aliyense womwako manzi aŵa, azeamvwe soti njota.
Koma aliyense ŵatiazeamwe manzi ŵanitinizemupe newo, azeamvwelini soti njota mpaka nsita zosasila. Manzi ŵanitinizemupe azotumphuka mwa yeve ngani nyenje ya manzi akupa moyo, nakupa moyo wosasila.”
Mwanakazi ŵala elaŵila kuti, “Mwewo, nipenkoni manzi awo, kuti osati nikokumvwa soti njota keno kuzotapa soti manzi kuno.”
Yesu elaŵila kuti, “Nkhoyani mukayite mwanalume wanu, mukawele soti kuno.”
Mwanakazi wala elaŵila kuti, “Niliye mwanalume.” Yesu elaŵila kuti, “Mwalaŵila vyendi kuti muliye mwanalume.
Pala mwalunguliwapo kale na analume asanu, nipo mwanalume wa muli naye lomba ni wanulini soti. Vamwalaŵila ivi ni vyendi.”
Mwanakazi wala elaŵila kuti, “Mwewo Asikulu naziŵa lomba kuti nimwe mneneli.
Makolo ŵasu ŵa ku Samaliya enzolombela Mulungu pa lupili iyi, koma mwewo Ayuda mukuti ni ku Yelusalemu kwakuwamila ŵanthu kuyolombelako.”
Yesu emuwuzya kuti, “Mwanakazi, ni cendi ikuza nsita yatimuzelombele Atata, osati pa lupili iyi keno soti ku Yelusalemu yayi.
Asamaliya mwewo mulombela Mulungu wamusaziŵa. Sewo Ayuda tulombela Mulungu watuziŵa, pakuti Mulungu elayizya cipulumusho kupitila mwa Ayuda.
Koma nsita ikuza, nipo yafwika kale, pati Mzimu Mtuŵa azeawulule ku ŵanthu mwalili Atata mu vyendi. Atata otemwa ŵanthu woteti kuti ni womulombela.
Mulungu ni mzimu, nipo omulambila owamila kumulambila mu Mzimu na mu vyendi.”
Mwanakazi ŵala elaŵila kuti, “Nuziŵa kuti akuza Mesiya, Mpulumushi Wolayizyiwa wala. Yeve akazowela, azeatikonkhololele vonse.”
Yesu emuwuzya kuti, “Ni newo wamene nulaŵila namwe.”
Nsita yamene iyo asambili ŵake ŵa Yesu ewela, nipo ekanganishiwa ngako kuti yeve enzolaŵila na mwanakazi. Koma penzeve emukonsha kuti, “Vankhala tyani tetyo?” keno kuti, “Ni cikomo canji mulaŵila naye?”
Mwanakazi wala esiya nongo yake ya manzi nakuya ku munzi kuyowuzya ŵanthu,
“Tiyeni, mukawone munthu waniwuzya vonse venenzocita newo. Kansi uyu angaŵelini Mpulumushi Wolayizyiwa wala?”
Pamene apo ŵanthu ŵala efuma mu munzi mwala nakuza kwa Yesu.
Pa nsita iyo asambili ŵake ŵa Yesu enzomusenga kuti, “Asambizyi, lyani.”
Koma yeve eŵawuzya kuti, “Newo nili naco cakulya camusaziŵa mwewo.”
Pamene apo asambili ŵala etatika kukonshana kuti, “Kansi muyakine wazomupa kale cakulya?”
Koma Yesu elaŵila kuti, “Cakulya cangu ni kucita cakupangwa Atata enituma, kuti nisilizye nchito yecinipa ŵeve.
Pala ŵanthu olaŵila kuti, ‘Ikapita miyezi inayi, niye kuti yafwika nsita yowezya.’ Koma cendi wonani mu minda mwala, kansi muwonalini kuti mbuto zapya kale kuzomelezyewa kuwezya?
Wowezya atatika kale kupokela malipilo nowunjika vitwalo ku moyo wosasila, kuti wokomola na wowezya asangalale pamo.
Pala olaŵila vyendi ŵala olaŵila kuti, ‘Okomola ni muyakine, owezya ni muyakine soti.’
Newo nikutumani kuyowezya vitwalo vamuliyokomole. Ŵanthu ayakine niye eseŵenza, mwewo muyingopokelapo phindu ya nchito zawo.”
Asamaliya anyinji ŵa mu munzi mwala eyika cicetekelo cawo mwa Yesu cikomo ca umboni wa mwanakazi wala, wakuti, “Yeve waniwuzya vonse venicita.”
Lomba pecifwika Asamaliya kwa Yesu, emusenga kuti aŵe nawo kwawo kwala. Nipo enze nawo cendi kwala masiku aŵili.
Pamene apo ŵanthu ayakine soti anyinji ecetekela cikomo ca malizu ŵa Yesu.
Mwakuti ewuzya mwanakazi wala kuti, “Tacetekela lomba, osati cikomo ca malizu ŵako, koma cikomo tazimvwila seka. Taziŵa kuti uyu ni Mpulumushi cendi wa ŵanthu wonse ŵa pa calo conse ca pansi.”
Pecipita masiku aŵili ŵala, Yesu efumako nakuya ku Galileya. (
Mwine wake enzeelaŵila kuti, “Mneneli, ŵanthu ŵa kwawo omupalini mcinzi.”)
Koma pecifwika Yesu ku Galileya, Agalileya emupokela pakuti enekwawo nawo soti eluta ku Yelusalemu ku cisangalalo ca Pasaka, nipo ewona vonse vecicita Yesu pa cisangalalo cala.
Yesu eluta soti ku munzi wa Kana ku Galileya, kweciyalusha manzi kuŵa vinyu. Penze nduna iyakine ya mfumu yamene mwana wake enzolwala ku Kapilinamu.
Pecimvwa kuti Yesu wafwika ku Galileya kufumila ku Yudeya, ewela kwa yeve nomusenga kuti alute naye ku Kapelenamu, kuti akapozye mwana wake enze pafupi kufwa.
Yesu eŵawuzya kuti, “Mwewo ŵanthu mukakana kuwona viziŵikilo na vokanganisha, mucetekelelini yayi.”
Nduna yala yeciti, “Tiyeni Asikulu nukusengani, mwana wangu pakaliyokufwa.”
Yesu elaŵila kuti kwa yeve, “Nkhoya! Mwana wako wapola.” Munthu wala ecetekela malizu ŵa Yesu nipo eluta kwawo.
Pa njila, ekumana na anyanchito ŵake, nipo ŵeve emuwuzya kuti, “Mwana wanu wapola.”
Eŵakonsha nsita yecicililamo mwana wala, ŵeve elaŵila kuti, “Malungo ŵake emusiya mailo nsita ya 1 koloko mzuŵa.”
Nduna yala yekumbuka kuti yenze nsita yamene iyo pecimuwuzya Yesu kuti, “Mwana wako wapola.” Lomba yeve eyika cicetekelo pali yeve pamo na wonse ŵa mu banja mwake.
Iyi yenze nsita ya ciŵili Yesu pecifuma ku Yudeya kuya ku Galileya pecicita cokanganisha.
Pa vuli pake kwenze cisangalalo ca cilambilo ca Ayuda, nipo Yesu elutako ku Yelusalemu kwala.
Kwala kwatola, zina yake mu Ciyuda ni Betisaida. Tenga iyi ili pafupi na Mulyango wa Mbelele, nipo ni yozungulukiwa na malukolo wovimbiwa asanu.
Mu malukolo mwala mwenzolala ŵanthu anyinji olwala: amphofu, wolemala mendo, na wa vizo va kufwa. [Ŵeve enzolindila kuti manzi avunduliwe.
Pakuti nsita ziyakine mngelo wa Asikulu enzoselukila mu tenga mwala novundula manzi ŵala. Wotatika kuloŵamo manzi akavunduliwa, enzopola cukanga aŵe na ulwele wotyani.]
Pakati pa ŵanthu olwala ŵala penze muyakine elwala vyaka makumi atatu na mphuzyo zisanu na zitatu (38).
Yesu emuwona ali lele, noziŵa kuti elwala nsita itali. Lomba emukonsha kuti, “Kansi upangwa kupola?”
Wolwala wala elaŵila kuti, “Asikulu, niliye munthu woniloŵesha mu tenga umu manzi akavunduliwa. Nikatiniloŵemo, muyakine waloŵa kale.”
Yesu elamula kuti, “Uka, tola mphasa yako yenda.”
Pamene apo munthu wala epola cendi, notakula mphasa yake notatika kuyenda. Nsiku yala yenze ya Sabata.
Tetyo, Akulu ŵa Ayuda ewuzya munthu wala epola kuti, “Lelo ni pa Sabata. Matetulo ŵasu ololalini kutakula mphasa yako.”
Koma yeve elaŵila kuti, “Wanipozya waniwuzya kuti, ‘Takula mphasa yako, yenda.’”
Ŵeve emukonsha kuti, “Munthu uyo ni ŵani wakuwuzya kuti utakule mphasa yako?”
Koma wopola wala aliyomuziŵe, pakuti Yesu enzeloŵelela mkati mwa ŵanthu anyinji enze pamene apo.
Pa vuli pake Yesu efwana wopola wala mu Ngʼanda ya Mulungu, nomuwuzya kuti, “Wona, wapola lomba! Osati ukacimwe soti, kuti cingakuponele coyofya ciyakine kupula pamene apa.”
Munthu wala eluta nowuzya Akulu ŵa Ayuda kuti Yesu niye wamupozya.
Pakuti yenze nsiku ya Sabata Yesu pecicita ivi, ŵala akulu etatika kumutamanisha.
Koma Yesu eŵawuzya kuti, “Atata oseŵenza mpaka lomba, nane soti nuseŵenza.”
Pamene apo niye pecipitilizya kupangwa kumupaya ŵala Akulu ŵa Ayuda. Enze kuti Yesu ofwaya tetulo yokumya ku Sabata, nipo soti polaŵila kuti Mulungu ni Awusu ŵake, enzozilingilila kuti ni Mulungu.
Lomba Yesu elaŵila kuti, “Kulaŵila vyendi Mwana angacitelini kanthu pa yeve yeka, koma oyingocita vakuwona kuti Awisi ocita. Vinthu vakucita Awisi, Mwana ovicita soti vala.
Pakuti Awisi otemwa Mwana, nomuwonesha vonse ŵeve vakucita. Awisi azeamuwoneshe soti nchito zopula izi, kuti mwewo muzemukanganishiwe.
Keno Awisi owukisha akufwa, noŵapa moyo, tetyo soti Mwana okupa moyo kwa ŵakupangwa.
Awisi opingulalini munthu aliyense, koma eyika Mwana wake kuti aŵe wopingula pa vonse.
Awisi opangwa kuti ŵanthu wonse awocinzika Mwana, ngani mwakucinzikila Awisi. Munthu ocinzikalini Mwana, ocinzikalini soti emutuma.
“Nulaŵilisha cendi kuti munthu akumvwa malizu ŵangu, nocetekela yeve enituma, wamene uyo ali na moyo wosasila. Yeve azeapewelini mlandu, nipo wafuma kale mu imfwa, noloŵa mu moyo wa cendi.
Nulaŵila soti kuti, ikuza nsita, nipo yafwika kale, ŵanthu akufwa patiazamvwe lizu ya Mwana wa Mulungu, nipo watiazeaŵacetekele azaŵe na moyo.
Ngani Awisi ali na moyo mwa yeve yeka, motetyo, soti eyika Mwana wake naye kuŵa na moyo mwa yeve yeka.
Nipo ecipa Mwana wala ulamulilo wopingula ŵanthu, cikomo ni Mwana wa Munthu.
Okanganishiwa navo ivi, pakuti ikuza nsita ŵanthu wonse ali mu manda patiazeamvwe malizu ŵake nakuzofuma.
Ŵanthu ecita viweme, azeawukishiwe kuti azaŵe na moyo, koma ŵala ecita viyipa, azeawukishiwe kuti azeapinguliwe mlandu.”
“Newo ningatweshelini kucita kanthu pa neka. Nupingula ngani mwakuniwuzyila Atata. Nipo nupingula molungama, pakuti nukonkhalini vanupangwa newo neka, koma vakupangwa Atata enituma.
Keno nuzicitila neka umboni, umboni wangu ni wosakwanila.
Atata onicitila umboni, nipo nuziŵa kuti umboni wakunicitila ŵeve ni wa vyendi.
Mwewo mwituma atumiki ŵanu kwa Yohane Mbatizi, nipo yeve epanga umboni wa vyendi. (
Niye kuti newo numekelalini umboni wa munthu, koma nulaŵila ivi kuti mwewo mupulumuke.)
Yohane enze ngani nyale yoyaka na yoŵala, nipo mwewo mwisangalala na kuŵala kwala pa kansita katontho.
Koma newo nili na umboni wopula wa Yohane. Atata enipa nchito zanuwamila kucita, nipo nchito izi zanucita zusimikizya kuti Atata niye enituma.
Nipo Atata enituma, onicitila umboni. Koma mwewo muliyoumvwe lizu yawo, na mawonekelo ŵawo muliyoŵawone.
Muzomelalini malizu ŵawo mu mitima mwanu, cikomo mucetekelalini wecituma Atata.
Musambila ngako Malembo ŵa Mulungu, cikomo mulingilila kuti mufwanamo moyo wosasila. Nipo ni Malembo awo onicitila umboni!
Koma mwewo mupangwalini kuwela kwa newo kuti muŵe na moyo.
“Nupangwalini mcinzi wa ŵanthu yayi.
Koma nukuziŵani kuti mutemwalini Mulungu mu mtima mwanu.
Newo niwela mu zina ya Atata, nipo mwewo muliyonipokele. Koma muyakine akawela mu zina yake yeka, wamene uyo niye wamungapokele.
Keno mupana mcinzi mweka–mweka musangalala, koma mupangwalini kupokela mcinzi kwa Mulungu yeka. Nga mungacetekele tyani newo?
Musalingilile kuti ni newo watiazemutanikileni kwa Atata, yayi. Watiazemutanikileni alipo – ni Mose wala wamumekela mwewo.
Koma kuti mwimucetekela Mose mu vyendi, sembe mwicetekela soti newo, pakuti yeve elemba va newo.
Koma keno mucetekelalini vecilemba yeve wala, nga mungacetekele tyani malizu ŵangu?”
Pa vuli pake Yesu na asambili ŵake etawuka Cimmana ca Galileya (zina yake iyakine ni Cimmana ca Tibeliyasi).
Winji wa ŵanthu wimukonkha, cikomo wiwona viziŵikilo vokanganisha vecicita popozya ŵanthu olwala.
Yesu na asambili ŵake ekwela mu lupili nonkhala pansi.
Cisangalalo ca Pasaka cenze pafupi.
Pecilolesha Yesu, ewona winji wa ŵanthu ŵala wenzekuza kwa yeve. Lomba ekonsha Filipo kuti, “Kansi tingasite kuni cakulya colyesha ŵanthu wonse aŵa?” (
Ekonshela lona kuti amuyese Filipo, koma mwine wake eziŵilatu catiacite.)
Filipo eyasuka kuti, “Cukanga ndalama Makumi kumi aŵili zingakwanilelini kusita cakulya cakuti aliyense alyeko patontho.”
Msambili wake muyakine, zina yake Andeleya, mkwawo wa Simoni Petulo, ewuzya Yesu kuti,
“Pali mulumbwana pano, ali na mikate isanu ya maŵele, na tumasaŵi tuŵili. Kansi ivi vingacite vinji ku ŵanthu wonse aŵa?”
Yesu elaŵila kuti, “Ŵawuzyeni ŵanthu ankhale pansi.” Pamene apo penze uzu unyinji. Ŵanthu enkhala cendi pansi. Analume ŵeka enzepo ngani myanda isanu.
Lomba Yesu etola mikate yala, nipo pecitembezya Mulungu, eyaŵila ŵanthu. Ecita soti tetyo na tumasaŵi twala, noŵayaŵila ngani mwenzopangwila ŵanthu.
Ŵanthu wonse pecikuta, Yesu ewuzya asambili wake kuti, “Tolani vasala kuti osatipatayikepo kanthu.”
Pecitola cendi vosalila vonse va mikate isanu yala, ezuzya vitundu kumi na viŵili.
Peciwona ciziŵikilo cokanganisha cecicita Yesu, ŵanthu ŵala elaŵila kuti, “Ni cendi uyu ni Mneneli wala enzolaŵila kuti akawele pano pansi.”
Yesu eziŵa kuti ŵanthu ŵala enze kuti amukate nomulovya Ufumu. Motetyo, eŵafumilapo nakuyokwela soti mu lupili pa yeka.
Pekwetatika kufipa, asambili ŵa Yesu eselukila ku cimmana.
Kwala eloŵa mu wato, notatika kutawuka cimmana kuya ku Kapelenamu. Kwitatika kufipa, Yesu akaliyofwika kwa ŵeve.
Koma soti cimmana civunduka, cikomo mphepo yenzokuntha ngako.
Peciyenda makilomita asanu, ewona Yesu oyenda pa manzi kufwika pafupi na wato wawo, nipo ŵeve ecita wowa.
Koma Yesu elaŵila kuti, “Ni newo, musacite wowa.”
Nipo enzewotemwa pomukwezeka mu wato, pa kansita katontho ngako efwika ku silya kwenzokuya.
Mmawa mwake winji wa ŵanthu wenze wisalila ku silya kwala kwa cimmana wiziŵa kuti kwenze tyala wato umo. Nipo Yesu aliyokwele mu wato wala na asambili ŵake, koma kuti asambili ŵake eluta ŵeka.
Mawato ayakine efumila ku Tibeliyasi efwika pafupi na pa malo pecilyela cakulya Asikulu pecitembezya Mulungu.
Winji wala wiwona kuti Yesu kuliye, asambili ŵake nawo kwenzeve soti. Tetyo, ŵanthu wonse ŵala eloŵa mawato ŵala, nakuya ku Kapelenamu kuyosakila Yesu.
Pecimufwana Yesu ku silya kwa cimmana, emukonsha kuti, “Asambizyi, mwifwika lini kuno?”
Yesu elaŵila kuti, “Kulaŵila vyendi, mwewo munisakila ni cikomolini cakuti mwimvwisha viziŵikilo vokanganisha vala yayi, koma cikomo mwicilya cakulya cala mpaka mwikuta.
Osati muwoseŵenza kuti mufwane cakulya cusila, koma muwoseŵenza kuti mufwane cakulya cingaŵepo mpaka moyo wosasila. Mwana wa Munthu azeamupeni cakulya ici, pakuti Mulungu Atata emuzomelezya mosimikizyila.”
Pamene apo ŵanthu ŵala etatika kumukonsha kuti, “Ticite tyani lomba, kuti tuwoseŵenza nchito ya Mulungu?”
Yesu eŵayasuka kuti, “Iyi ni nchito ya Mulungu, kuti mucetekele mwa wala Mulungu wecituma.”
Ŵeve ekonsha soti kuti, “Mungatiwoneshe ciziŵikilo cotyani kuti tikaciwona timucetekeleni? Nga mucite nchito yotyani?
 Makolo ŵasu enzokulya mana mu cipululu mwala, ngani Malembo olaŵila kuti, ‘Enzoŵapa cakulya cofumila Kululu kuti alye.’”
Yesu elaŵila kuti, “Nulaŵilisha cendi kuti cakulya cekupani Mose ni cakulyalini cofumila Kululu yayi. Koma cakulya ngaco–ngaco cofumila Kululu ni cala cakukupani Atata.
Pakuti cakulya cakupa Mulungu, niye cuseluka kufumila Kululu, nipo cukupa moyo ku ŵanthu wonse ŵa pa calo ca pansi.”
Pamene apo ŵanthu ŵala esenga Yesu kuti, “Asikulu, mukotipa cakulya ico masiku wonse.”
Yesu eŵawuzya kuti, “Cakulya cukupa moyo ni newo. Munthu aliyense akuza kwa newo, amvwelini njala. Nipo aliyense wocetekela mwa newo, amvwelini njota.
“Mwanakuwuzyilani, ni cendi mwewo mwaniwona, koma mucetekelalini.
Wonse ŵecinipa Atata, awele kwa newo. Nipo munthu aliyense wowela kwa newo, nizemukanelini.
Pala niseluka kufuma Kululu kuzocita vakupangwa yeve enituma, osati kuzocita vanupangwa newo yayi.
Nipo copangwa yeve enituma ni cakuti osati nitayepo na yumo kumo mwa ŵecinipa yeve, koma wonse nikaŵawukishe kwa akufwa pa nsiku yosilizya.
Pakuti cakupangwa Atata ni cakuti munthu aliyense owona Mwana wala nocetekela mwa yeve, aŵe na moyo wosasila; nipo newo nizemuwukishe kwa akufwa pa nsiku yosilizya.”
Pamene apo Ayuda ŵala etatika kungʼungʼunzila cikomo Yesu elaŵila kuti, “Newo nine cakulya ciseluka kufumila Kululu.”
Ŵeve enzolaŵila kuti, “Kansi uyu ni Yesulini mwana wa Yosefe wala? Nga lomba angalaŵile tyani kuti, ‘Niseluka kufumila Kululu?’”
Yesu eŵayasuka kuti, “Osangʼungʼunzila.
Paliye munthu angawele kwa newo, keno Atata enituma omudonsalini. Nipo newo nizemuwukishe kwa akufwa pa nsiku yosilizya.
 Pala aneneli elemba kuti, ‘Wonse azeasambizyiwe na Mulungu.’ Munthu aliyense wamvwa nosambila kwa ŵeve, akuza kwa newo.
Paliye ewona Atata, koma wala yeka efumila kwa Mulungu, niye ewona Atata.
“Ni cendi nulaŵilisha kuti wonicetekela, ali nawo moyo wosasila.
Newo nine cakulya cukupa moyo.
Makolo ŵanu enzokulya mana mu cipululu mwala, koma ecifwa.
Koma cakulya canulaŵila ici ni cala cuseluka kufumila Kululu, kuti munthu akacilya afwelini.
Newo nine cakulya cukupa moyo ciseluka kufumila Kululu. Munthu wakulya cakulya ici, aŵe na moyo wosasila. Nipo cakulya catinizenitwale ni muŵili wangu, wanutwala kuti ŵanthu wonse ŵa pa calo ca pansi aŵe na moyo.”
Pamene apo ŵanthu ekalipa pa malizu ŵecilaŵila Yesu na kuti etatika kulaŵizyana ŵeka–ŵeka enze kuti, “Munthu uyu angatweshe tyani kutipa muŵili wake kuti tilye?”
Yesu elaŵila kuti, “Ni cendi nulaŵilisha kuti keno mukulyalini muŵili wa Mwana wa Munthu na kumwa mlopa wake, mungaŵelini na moyo mwa mwewo.
Aliyense akulya muŵili wangu na kumwa mlopa wangu, ali na moyo wosasila, nipo newo nizenimuwukishe kwa akufwa pa nsiku yosilizya.
Pakuti muŵili wangu ni cakulya ngaco–ngaco, nipo mlopa wangu ni cakumwa ngaco–ngaco.
Aliyense akulya muŵili wangu na kumwa mlopa wangu akuŵa mwa newo, nipo newo nukuŵa mwa yeve.
Ngani Atata ŵa moyo enituma, nipo newo nili na moyo pakuŵa mwa ŵeve, mwamene mwala soti aliyense akulya newo, azeaŵe na moyo pakuŵa mwa newo.
Cakulya ciseluka kufuma Kululu ni ici. Cupalanalini na mana ŵala ŵenzokulya makolo ŵanu koma enzokufwa mphela. Akulya cakulya ici, azeaŵe na moyo wosasila.”
Yesu elaŵila ivi penzosambizya mu kacisi wa Ayuda ŵa ku Kapelenamu.
Asambili anyinji ŵa Yesu pecimvwa ivi elaŵila kuti, “Malizu ŵamene aŵa ni wotangʼa. Angatweshe kuŵazomela ni ŵani?”
Yesu eziŵa mu mtima mwake kuti asambili ŵake ongʼungʼunzila pa ivi. Tetyo, eŵakonsha kuti, “Kansi mwakumbulwa navo ivi?
Kansi muzecite tyani mukazowona Mwana wa Munthu okwela kuya kwenze kale?
Mzimu Mtuŵa niye akupa moyo; mphamvu ya munthu yuphindulalini kanthu. Malizu ŵanulaŵila namwe niye mzimu na moyo.
Koma alipo ayakine mwa mwewo wosacetekela.” (Pakuti Yesu eziŵilatu potatika ŵatiazeamucetekelelini, nipo emuziŵilatu soti watiazemutwale kwa alwani wake.)
Lomba elaŵila kuti, “Ni cikomo cake nikuwuzyani kuti paliye munthu angawele kwa newo keno Atata aliyomupe mphamvu yowelela kwa newo.”
Kufumila pamene apo asambili anyinji ŵa Yesu emusiya, kosayenda naye soti.
Tetyo, Yesu ekonsha asambili ŵake kumi na aŵili ŵala kuti, “Nga mwewo, kansi namwe soti mupangwa kuluta?”
Simoni Petulo elaŵila kuti, “Asikulu, tingaye soti kwa ŵani? Muli nawo mwewo malizu akupa moyo wosasila.
Sewo niye tucetekela nipo tuziŵa kuti nimwe Mtuŵa wala ofumila kwa Mulungu.”
Pamene apo Yesu elaŵila kuti, “Kansi niliyokusaluleni mwewo kumi na aŵili? Koma yumo wa mwewo ni Satana.”
Enzolaŵila va Yudasi, mwana wa Simoni Isikaliyoti. Cukanga enze yumo mwa asambili ŵake ŵala kumi na aŵili, koma niye enzekuzomutwala kwa alwani ŵake.


Pa vuli pake, Yesu eyenda–yenda mu calo ca Galileya, kuŵa kutali na ku Yudeya cikomo Ayuda kwala enzolindila kumupaya.
Nsita yamene iyo Cisangalalo ca Misasa cenze pafupi,
enekwawo ŵa Yesu elaŵila kuti kwa yeve, “Muwamila kufumako kuno mwakuya ku Yudeya, kuti ŵala omukonkhani akawone vokanganisha vamucita.
Munthu opangwa kuziŵika ngako na ŵanthu ocitalini vinthu mofisika. Pakuti mucita ivi vinthu, ziwonesheni ku ŵanthu wonse.”
(Niye kuti cukanga enekwawo enzeve cicetekelo mwa yeve.)
Tetyo, Yesu eŵawuzya kuti, “Nsita yangu ikaliyokumana, koma kwa mwewo ni nsita iliyonse.
Ŵanthu ŵa pa calo angamutinkhenilini, koma otinkha newo cikomo nuŵasimikizyila kuti vakucita ni viyipa.
Mwewo nkhoyani ku cisangalalo lomba. Newo nikuyalini lomba ku cisangalalo ici, cikomo nsita yangu iweme ikaliyokumana.”
Yesu pecilaŵila ivi esalila mu Galileya.
Koma peciluta enekwawo ku Cisangalalo ca Misasa, Yesu naye soti elutako. Aliyolute mowonekela, koma mofisika.
Akulu ŵa Ayuda enzomusakila kuti, “Kansi wamene wala ali kuni?”
Nipo penze vongʼungʼunzila vinyinji va yeve pakati pa winji wa ŵanthu. Ayakine enzolaŵila kuti, “Ni munthu muweme.” Koma ayakine enze kuti, “Yayi, oyingotalizya ŵanthu wenye uyu.”
Koma penzeve munthu olaŵila patuŵa va yeve, cikomo coyopa Akulu ŵa Ayuda.
Cisangalalo cala pecenze pakati, Yesu eloŵa mu Ngʼanda ya Mulungu notatika kusambizya.
Akulu ŵa Ayuda ekanganishiwa elaŵila kuti, “Ni tyani munthu uyu ali na nzelu zoteti, koma aliye nosambile kumo?”
Yesu elaŵila kuti, “Vanusambizya ni vangulini yayi, ni va wala enituma.”
Aliyense opangwa kucita kupangwa kwa Mulungu, azeaziŵe keno vanulaŵila vufumila kwa Mulungu, keno kwa newo neka.
Wala oyingolaŵila va yeka olipangwila yeka mcinzi. Koma wala opangwila mcinzi wala emutuma, uyo niye wa vyendi, nipo mu mtima mwake muliye wenye.
Kansi ni walalini Mose ekupani Matetulo? Koma paliye na yumo kumo mwa mwewo oŵakonkha. Nga mupangwilanji kunipaya?
Koma winji wa ŵanthu wimuyasuka kuti, “Wakatiwa na ciŵanda wewo. Opangwa kukupaya ni ŵani?”
Yesu elaŵila kuti, “Niyingocita ciziŵikilo cimo tyala monse mwikanganishiwa.
Koma mwewo musilimula ŵana ŵanu analume pa Sabata, ngani Mose mwecikulamulilani kucita (cukanga uyu mwambo uliyofume kwa Mose koma ku makolo ŵasu).
Mwana uyo mumusilimula pa Sabata, kuyopa kuti Tetulo ya Mose ingafwayiwe. Ni cikomo canji muyipilwa na newo cikomo nipozya munthu wamsuma pa nsiku ya Sabata?
Osapingula powona mawonekelo tyala, koma muwopingula molungama.”
Pamene apo ŵanthu ayakine ŵa ku Yelusalemu elaŵila kuti, “Kansi munthu wakupangwa kupaya wala ni uyulini?
Uyu olaŵila patuŵa paliye na yumo olaŵilapo kanthu kalikonse! Kansi niye kuti akulu–akulu oziŵa kuti uyu niye Mpulumushi wala ŵati?
Koma Mpulumushi Wolayizyiwa wala akayowela, paliye ŵatiazeaziŵe kwawafumila. Koma uyu tonse tuziŵa kwecifumila.”
Yesu penzosambizya mu Ngʼanda ya Mulungu enzolaŵila moŵilikizya malizu kuti, “Mulingilila kuti muniziŵa newo, na kwenifuma muziŵako soti. Koma niliyowele pa newo neka yayi. Atata ali wocetekeleka niye enituma, koma mwewo muŵaziŵalini.
Koma newo nuŵaziŵa, cikomo nine ofumila kwa ŵeve, nipo ni ŵeve enituma.”
Pamene apo epangwa kumukata Yesu, koma penzeve na yumo emukumya, cikomo nsita yake yenzeyikaliyofwika.
Koma ŵanthu anyinji ecetekela mwa yeve, nipo enze kuti, “Kansi akayowela Mpulumushi Wolayizyiwa wala, azecite viziŵikilo vokanganisha vopula vawacita uyu munthu?”
Afalisi ecimvwa kuŵelekesha kwa winji wa ŵanthu olaŵila va Yesu. Lomba ŵeve pamo na Akulu ŵa Ansembe etuma asilikali ku Ngʼanda ya Mulungu kuti amukate.
Apo Yesu elaŵila kuti, “Nikali namwe pa kansita katontho panikaliyokuya kwa Atata enituma.
Mukanisakile–sakile, koma muzenifwanelini. Nipo kwanitinikaŵe newo, mwewo mungatweshelini kufwikako.”
Pamene apo Akulu ŵa Ayuda ŵala etatika kukonshana kuti, “Kansi uyu opangwa kuya kuni kwatingamufwanelini sewo?” Kansi opangwa kuya kwa enekwasu emwazyikana ku ŵanthu ŵa mitundu iyakine? Keno kuti opangwa kuyosambizya ŵanthu ŵa kunja?
Otanthauza kuti tyani polaŵila kuti, “Muzenisakile–sakile koma muzenifwanelini,” nipo soti kuti “Kwanitinikonkhala newo, mwewo mungazofwikakolini.”
Nsiku yosilizya ya cisangalalo cala yenze ikulu. Pa nsiku yala, Yesu epanama nolaŵila moŵilikizya kuti, “Keno pali munthu ali na njota, awele kwa newo kuti azamwe.
Pala Malembo olaŵila kuti, munthu wocetekela mwa newo, mtima wake uzaŵe ngani mimana ya manzi yukupa moyo.”
(Potetyo Yesu enzolaŵila va Mzimu Mtuŵa watiazepewe ku ŵanthu wocetekela mwa yeve. Koma mzimu enzeakaliyopewa, cikomo Yesu enzeakaliyopokela ulemelelo wake.)
Winji wa ŵanthu pewicimvwa malizu aŵa, ayakine mwa ŵeve enze kuti, “Ni vyendi munthu uyu niye mneneli wala.”
Ayakine enze kuti, “Uyu niye Kristu, Mpulumushi Wolayizyiwa wala.” Koma ayakine enze kuti, “Kansi Mpulumushi uyu angafume ku Galileya?
Ni palalini Malembo olaŵila kuti, akafumile ku luko ya mfumu Davide, ku munzi wa Betelehemu kwenzonkhala Davide?”
Tetyo, winji wa ŵanthu wiyaŵanikana cikomo ca yeve.
Ayakine enzopangwa kumukata, koma penzeve emukumya.
Asilikali ŵa ku Ngʼanda ya Mulungu ŵala ewelela kwa Akulu ŵa Ansembe na kwa Afalisi ŵala. Ŵeve ekonsha asilikali ŵala kuti, “Ni cikomo canji muliyowele naye?”
Asilikali ŵala eyasuka kuti, “Vakulaŵila uyu munthu vikaliyolaŵilikapo kufumila kale.”
Pamene apo Afalisi elaŵila kuti, “Niye kuti namwe soti wakutalizyani wenye?
Kansi mwimvwako pakati pa akulu–akulu keno pakati pa Afalisi ocetekela mwa yeve?
Koma ŵanthu wamba oziŵalini Matetulo ŵa Mose; ni woshamikiwa mphela!”
Lomba Nikodimo, yumo wa Afalisi, yeve elutako kale kwa Yesu, ekonsha ayake ŵala kuti,
“Kansi Matetulo ŵasu otizomezya kupingula munthu tikaliyokumvwa malizu ŵake kuti tiziŵe vawacita?”
Ŵeve elaŵila kuti, “Kansi nawe niwe wa ku Galileya? Nkhoya ukasakile mu Malembo nipo ukawone kuti paliye mneneli ofumila ku Galileya.”
[Apa wonse ezyokela kwawo.







Koma Yesu eluta ku Lupili ya Olivi.
Mmamawa ewela soti ku Ngʼanda ya Mulungu. Ŵanthu wonse ewela kwa yeve, yeve enkhala pansi notatika kuŵasambizya.
Asambizyi ŵa Matetulo na Afalisi ewela na mwanakazi wecikata ucende, emunkhazika pakati pawo.
Lomba ewuzya Yesu kuti, “Asambizyi, uyu mwanakazi wakatiwa ucende.
Pala mu buku ya Matetulo, Mose etilamulila kuti munthu woteti tiwomupaya pa kumutema myala. Nga mwewo mukuti tyani pamene apa?”
Emukonsha kuti atape Yesu mu kamwa. Koma Yesu eŵelama, notatika kulemba pansi na cikumo cake.
Pakuti ŵeve epitilizya kumukonsha, Yesu eŵelamuka noŵawuzya kuti, “Pakati panu wala akaliyocimwapo, atatike ni yeve kumutema mwala mwanakazi uyu.”
Pecicita tetyo, eŵelama soti nopitilizya kulemba pansi.
Koma ŵeve pecimvwa ivi, etatika kufumapo yumo–yumo, kutatikila akulu–akulu. Yesu esala yeka, na mwanakazi ali peneme pala.
Yesu eŵelamuka nomukonsha kuti, “Wewo mwanakazi, ali kuni ŵanthu ŵala? Kansi paliye cukanga yumo wakupa mlandu?”
Mwanakazi wala elaŵila kuti, “Eee Asikulu, paliye.” Lomba Yesu emuwuzya kuti, “Nane soti nukupalini mlandu. Nkhoya, koma kutatikila lomba kosati ukacimwe soti.”]
Pa vuli pake Yesu elaŵila soti kuti, “Newo nine kuŵala kosanikila ŵanthu wonse. Munthu wokonkha newo, azeayendelini mu mfinzi, koma azeaŵe na kuŵala kotangulila ŵanthu ku moyo wa cendi.”
Pamene apo Afalisi emuwuzya kuti, “Uzicitila weka umboni. Umboni wako uyo ni wosakwanila.”
Yesu elaŵila kuti, “Cukanga kuti nuzicitila neka umboni, umboni wangu ni wa vyendi, pakuti nuziŵa kwenifumila, nipo soti nakwamene kwanukuya. Koma mwewo muziŵalini kwenifumila, keno soti kwanukuya.
Mwewo mupingula pokonkha malingililo ŵa ŵanthu tyala. Newo nupingulalini munthu aliyense.
Koma nikatinipingule, nupingula molungama, pakuti nililini neka yayi, Atata enituma ali nane pamo.
Nipo mu Matetulo ŵanu mwilembewa kuti umboni wa ŵanthu aŵili ni wokwanila.
Newo nuzicitila neka umboni, nawo soti Atata enituma onicitila umboni.”
Pamene apo ŵeve emukonsha kuti, “Awusu wako ali kuni?” Yesu elaŵila kuti, “Newo muniziŵalini, Atata soti muŵaziŵalini. Kuti mwiniziŵa, sembe mwiŵaziŵa soti Atata.”
Yesu enzolaŵila malizu aŵa penzosambizya mu Ngʼanda ya Mulungu, mu cipinda copokelelamo nsembe za ŵanthu. Koma paliye emumanga, cikomo nsita yake yenzeikaliyokwana.
Pa vuli pake Yesu eŵawuzya soti Akulu ŵa Ayuda kuti, “Newo nikuya. Muzemunisakile, koma muzemufwile mu macimo ŵanu. Kwanukuya newo, mwewo mungatweshelini kufwikako.”
Pamene apo Akulu ŵa Ayuda elaŵila kuti, “Kansi opangwa kuyolipaya, pakulaŵila kuti, ‘Kwanukuya newo, mwewo mungatweshelini kufwikako?’”
Yesu eŵawuzya kuti, “Mwewo nimwe ofumila pano pansi, newo nine ofumila Kululu. Mwewo nimwe ŵa calo cino ca pansi, ninelini wa calo cino ca pansi, yayi.
Ni cikomo cake nakuwuzyani kuti mufwile macimo ŵanu. Pakuti keno mucetekelalini kuti ‘Newo nine Nilipo,’ mufwile cendi mu macimo ŵanu.”
Pamene apo ŵeve emukonsha kuti, “Wewo niwe ŵani?” Yesu elaŵila kuti, “Nine wenekuwuzyani potatika.
Nili na vinyinji vakuti nilaŵile va mwewo, nipo soti vakuti ningampeni navo mlandu. Koma enituma ni wa vyendi, nipo nuwuzya ŵanthu ŵa pano pansi yeve veciniwuzya.”
Ŵanthu ŵala aliyoziŵe kuti Yesu olaŵila va Awisi.
Tetyo, Yesu eŵawuzya kuti, “Mukazopanyika Mwana wa Munthu, pamene apo muzeziŵe kuti newo nine wanulaŵila kuti ni newo. Muzeziŵe soti kuti nucitalini kanthu pa neka, nulaŵila vecinisambizya Atata.
Nipo enituma, ali nane pamo. Yeve aliyonisiye neka, cikomo nsita zonse nucita vumutemwesha.”
Yesu penzolaŵila ivi, ŵanthu anyinji ecetekela mwa yeve.
Yesu ewuzya ŵanthu emucetekela ŵala kuti, “Keno muteya matu ku malizu ŵangu nsita zonse, niye kuti nimwe cendi asambili ŵangu.
Muzeziŵe vyendi ngavo–ngavo, nipo vyendi vala vizekuyalusheni ŵa ufulu.”
Ŵeve elaŵila kuti, “Sewo nise ŵana ŵa Abulahamu, nipo cinkhalile casu tikaliyoŵapo ŵazya ŵa aliyense. Nga cikomo ni cinji ukuti, ‘Muzeyaluke ŵa ufulu?’”
Yesu eŵayasuka kuti, “Aliyense ocita ucimo ni muzya cendi wa ucimo wala.
Muzya akuŵalini nawo mu banja nsita zonse, koma mwana niye akuŵa nawo.
Keno lomba Mwana wakumangululani, muŵe cendi ŵa ufulu.
Nuziŵa kuti nimwe ŵana ŵa Abulahamu, koma mupangwa kunipaya, cikomo muzomelezyalini malizu ŵangu mu mitima mwanu.
Newo nulaŵila vaniwona kwa Atata, koma mwewo mucita vamwicimvwa kwa awusu ŵanu.”
Ŵeve elaŵila kuti, “Sewo awusu wasu ni Abulahamu.” Yesu eŵawuzya kuti, “Kuti mwenze ŵana ŵa Abulahamu, sembe mucita venzocita Abulahamu wala.
Koma lomba mupangwa kunipaya newo, nakuwuzyani vyendi venicimvwa kwa Mulungu. Abulahamu aliyocite voteti.
Koma mwewo mucita venzocita awusu wanu.” Ŵeve emuwuzya kuti, “Sewo nise ŵana cendi ŵa Abulahamu. Tili na Awusu wasu ŵamo ŵeka, niye Mulungu.”
Yesu elaŵila kuti, “Kuti Mulungu ni Awusu wanu cendi, sembe mwinitemwa nane cikomo nifumila kwa Mulungu, nipo lomba nili kuno. Niliyowele na ulamulilo wangu neka yayi, koma yeve ecitonituma.
Kansi ni cikomo canji mumvwishalini vanulaŵila? Cikomo cake ni cakuti mutemwalini kumvwa malizu ŵangu.
Mwewo nimwe ŵana ŵa Satana. Yeve niye awusu ŵanu, nipo mupangwa kucita vakupangwa ngako awusu wanu. Yeve wala kankhalilo ni wopaya ŵanthu. Aliyonkhazikike mu vyendi, cikomo mwa yeve muliye vyendi. Kulaŵila wenye niye unkhalo wake, pakuti ni wa wenye, ni wisi wa wenye.
Koma newo nulaŵila vyendi, ni cikomo cake municetekelalini.
Kansi ni ŵani mwa mwewo anganicimfye kuti nine woyifya mu nkhani iyi? Keno nulaŵila vyendi, mulekela vinji kunicetekela?
Munthu wofuma kwa Mulungu oteya kwatu ku Malizu ŵa Mulungu. Koma mwewo mufumilalini kwa Mulungu yayi, ni cikomo cake muteyalini matu.”
Ayuda ŵala poyasuka Yesu, elaŵila kuti, “Kansi sewo tulaŵilalini vyendi kuti wewo niwe Msamaliya, nipo kuti niwe wokatiwa na viŵanda?”
Yesu elaŵila kuti, “Newo niliyokatiwe na viŵanda. Nucinzika Atata, koma mwewo municinzikalini.
Nipo newo nulisakililalini mcinzi. Alipo muyakine onisakilila mcinzi, niye opingula.
Aliyense omvwisha malizu ŵangu azeafwelini cendi.”
Ayuda ŵala emuwuzya kuti, “Koma lomba taziŵa kuti niwe wokatiwa na viŵanda. Abulahamu emwalila, aneneli nawo soti emwalila. Niye wewo ukuti, ‘Munthu akamvwila malizu ŵangu azeafwelini!’
Nga wewo ungapule awusu wasu Abulahamu emwalila? Aneneli soti emwalila. Kansi uliyesa kuti niwe ŵani?”
Yesu elaŵila kuti, “Nikazicinzika neka, mcinzi wangu ni wa tyala–tyala. Alipo onicinzika. Ŵamene awo niye Atata, ŵamukuti ni Mulungu wanu.
Mwewo muliyoŵaziwe, koma newo nuŵaziŵa, kuti nilaŵila kuti nuŵaziŵalini sembe nine wa wenye ngani mwewo. Koma nuŵaziŵa, nipo nuŵamvwila malizu ŵawo.
Awusu wanu Abulahamu esekelela polindila kuti azeawone nsiku yowela kwangu. Elindila cendi notemwa.”
Pamene apo Ayuda emukonsha kuti, “Ukaliyokumana vyaka makumi asanu kumo, niye kuti wiwona Abulahamu?”
Yesu elaŵila kuti, “Nulaŵilisha cendi kuti Abulahamu penzeakaliyovyalika, ‘Newo nine Nilipo.’”
Pamene apo, Ayuda ŵala etatika kutola myala kuti amuteme nayo. Koma Yesu ezyeŵa nofuma mu Ngʼanda ya Mulungu.
Penzoyenda Yesu, ewona mphofu yovyalika tetyo.
Asambili ŵake emukonsha kuti, “Asambizyi, munthu uyu evyalika mphofu cikomo ca macimo ŵa ŵani? Macimo ŵake, keno ŵa avyazi ŵake?”
Yesu elaŵila kuti, “Uyu munthu ni mphofulini cikomo ca macimo ŵake, keno ŵa avyazi ŵake yayi. Koma, cikomo ca umphofu wake, Mulungu awoneshe nchito zake mwa yeve.
Kukali mzuŵa, tikokata nchito za Atata enituma. Usiku ukaza, munthu angatweshelini kuseŵenza.
Panikali pano pansi, nine kuŵala kosanikila ŵanthu wonse.”
Pecilaŵila ivi, Yesu ethunyila mata pansi, nokanda lito na mata ŵala. Nipo ezoleka matika ŵala mu menso mwa wala munthu,
nomuwuzya kuti, “Nkhoya, ukasambe mu tenga ya Siloamu.” (Tanthauzo ya Siloamu niye kuti, Nthumi.) Munthu wala eluta cendi, nakuyosamba, nakuya kwawo ololesha.
Pamene apo ayake na ŵanthu ŵamene kale enzomuwona osenga–senga elaŵila kuti, “Kansi uyu ni walalini enzonkhala pansi apa noyingosenga?”
Ayakine elaŵila kuti, “Ni wamene.” Ayakine enze kuti, “Yayi, akungopalana naye.” Koma mwine wake wala elaŵila kuti, “Yayi cendi, ni newo.”
Ŵanthu ŵala emukonsha kuti, “Nga menso ŵako ololesha tyani?”
Yeve elaŵila kuti, “Munthu ŵala wakuti Yesu ekanda matika nozoleka mu menso mwangu umu. Noniwuzya kuti, ‘Nkhoya, ukasambe mu Siloamu.’ Niluta cendi, nipo penisamba, nitatika kulolesha.”
Ŵanthu ŵala emukonsha kuti, “Nga yeve ali kuni?” Munthu wala elaŵila kuti, “Kaya, nuziŵalini.”
Ŵanthu ayakine enzopangwa kuti munthu wala enze mphofu alute naye kuyowona Afalisi.
Nsiku yecikanda matika nomupozya nawo yenze ya Sabata.
Tetyo, Afalisi nawo soti emukonsha munthu wala kuti, “Nga wewo, walolesha tyani?” Yeve eŵawuzya kuti, “Enizoleka matika mu menso mwangu, newo nakuyosamba nipo lomba nulolesha.”
Afalisi ayakine elaŵila kuti, “Munthu wamene wala ofumilalini kwa Mulungu, cikomo okonkhalini tetulo yokumya nsiku ya Sabata.” Koma ayakine elaŵila kuti, “Munthu wocimwa angocita viziŵikilo vokanganisha voteti?” Tetyo, kwenze kusushana.
Lomba Afalisi emukonsha soti munthu wala enzololalini, elaŵila kuti, “Kansi wewo ukuti vinji va uyu munthu, mwawakucilishila?” Yeve elaŵila kuti, “Ni mneneli mphela.”
Ayuda aliyocetekele kuti uyu munthu ololesha lomba enze mphofu kale, mpaka peciyita avyazi ŵake.
Lomba eŵakonsha kuti, “Kansi mwewo, uyu ni mwana wanu? Niye kuti evyalika cendi mphofu? Nga lomba caŵatyani kuti ololesha?”
Avyazi ŵake elaŵila kuti, “Catuziŵa sewo ni cakuti uyu ni mwana wasu, nipo evyalika cendi wosalola.
Koma kuti lomba olola, tuziŵalini mwavacitikila. Vakuti wamupozya ni ŵani kaya, sewo tuziŵalini soti. Mukonsheni mwine wake; uyu ni mkulu akonkholole yeka.”
Avyazi ŵake ŵala elaŵila tetyo cikomo enzoyopa Akulu ŵa Ayuda. Pakuti Ayuda enzeepangana kale kuti, munthu akazomelezya kuti Yesu niye Mpulumushi Wolayizyiwa wala, azeamutende mu mpingo.
Ni cikomo cake avyazi ŵake ŵala elaŵila kuti, “Ni mkulu, mukonsheni mwine wake uyu.”
Pamene apo Ayuda ŵala emuyita ka ciŵili munthu wala enzololalini kale, nomuwuzya kuti, “Ulape pa menso pa Mulungu kuti ulaŵile vyendi. Sewo tuziŵa kuti munthu wala ekupozya ni wocimwa.”
Yeve elaŵila kuti, “Vakuti yeve ni wocimwa, newo nuziŵalini. Cinthu cimo ceka canuziŵa ni cakuti: Kale nenze wosalola, koma lomba nulola.”
Ŵeve emukonsha kuti, “Kansi ecita vinji kuti uloleshe?”
Yeve elaŵila kuti, “Nakuwuzyani kale, koma musamalakolini. Ni cikomo canji mupangwa kuvimvwa soti? Keno namwe soti mupangwa kuŵa asambili wake ŵati?”
Pamene apo etatika kumulaŵilila viyipa, elaŵila kuti, “Msambili ŵake ni wamene wewo. Sewo nise asambili ŵa Mose.
Tuziŵa kuti Mulungu elaŵila na Mose, koma uyu tuziŵalini kwawafumila.”
Munthu wala elaŵila kuti, “Pakukanganishani ni pamene apa; kuti mwewo muziŵalini kwakufumila, koma wanipozya.
Tuziŵa kuti Mulungu omvwilalini ŵanthu wocimwa. Koma munthu akasamala va Mulungu nocita vakupangwa Mulungu, naye Mulungu omumvwila.
Na kale kumo tikaliyomvwapo kuti muyakine wapozya mphofu.
Munthu uyo kuti aliyofumile kwa Mulungu, sembe aliyotweshe kucita kanthu.”
Ŵeve elaŵila kuti, “Wewo wivyalikila mu macimo ŵeka–ŵeka. Niye kuti wewo ungatisambizye sewo?” Pecilaŵila tetyo, emufumyila panja nomutenda mu mpingo.
Yesu ecimvwa kuti Ayuda amufumya nomutenda mu mpingo wala munthu. Lomba pecimufwana, emukonsha kuti, “Kansi ucetekela mu Mwana wa Munthu?”
Yeve elaŵila kuti, “Asikulu, muniwuzyeko ni ŵani wamene uyo, kuti nicetekele mwa yeve.”
Yesu emuwuzya kuti, “Wamuwona kale, ni wamene olaŵila nawe.”
Yeve elaŵila kuti, “Asikulu, nucetekela.” Pecicita tetyo emufukamila nomulambila.
Lomba Yesu elaŵila kuti, “Niwela pano pansi kuzopingula, kuti wosalola alole, nipo ŵala olola aŵe mphofu.”
Afalisi ayakine enze pafupi naye, pecimvwa ivi emukonsha kuti, “Kansi nga sewo nase nise mphofu?”
Yesu elaŵila kuti, “Kuti mwenze mphofu, sembe muliye mlandu. Koma cikomo mukuti, ‘Tulolesha,’ niye kuti mukali mu macimo ŵanu.”

“Munthu oloŵa mu ciŵaya ca mbelele cosaloŵela pa mulyango, koma kucitokwelela payakine, uyo ni kawalala na nyankapondo.
Koma munthu oloŵela pa mulyango niye ciŵeta wa mbelele zala.
Yeve wala malonda omuvulila. Mbelele zukumvwa lizu yake, nipo oziyita mazina mbelele zake zala, nozifumya.
Akazifumya mbelele zake zonse, ozitangulila, zeve zumukonkha, cikomo zuziŵa lizu yake.
Koma mulwendo zingamukonkhelini yayi, zimuwutuke, cikomo zuziŵalini lizu ya mulwendo.”
Yesu eŵawuzya linganizyo ŵala, koma ŵanthu ŵala aliyomvwishe venzoŵawuzya vala.
Lomba Yesu elaŵila soti kuti, “Ni vyendi kuti newo nine mulyango wa mbelele.”
Ayakine wonse ewela newo nikaliyofwika, ni akawalala na anyankapondo, koma mbelele ziliyoŵamvwile.
Mulyango ni newo. Munthu akaloŵela pa newo, azeapulumuke. Azeawoloŵa nofuma, nipo azefwane vakulya.
Kawalala oyingowelela kuyiŵa, kupaya noceneka. Koma newo niwelela kuti mbelele zala ziŵe na moyo, moyo wake unyinji.
“Newo nine ciŵeta muweme. Ciŵeta muweme otaya moyo wake kuti apulumushe mbelele zake.
Koma wolembewa nchito tyala akawona mmbulu ukuza, osiya mbelele zala yeve nowutuka. Ocita tetyo pakuti ni ciŵetalini ngaye–ngaye, nipo mbelele ni zakelini yayi. Lomba mmbulu wala ukatapo ziyakine, ziyakine nomwazyikana.
Wolembewa nchito wala outuka, cikomo oyingokonkha malipilo tyala, nipo oyikakolini nzelu ku mbelele zala.
Ciŵeta muweme ni newo. Mbelele zangu nuziziŵa, nipo zeve newo zuniziŵa,
ngani mwakuniziŵila Atata, nane soti niye mwanuziŵila Atata ŵala. Nutayilapo moyo wangu pa mbelele zala.
“Nili nazo mbelele ziyakine, zililini za mu ciŵaya muno. Izi soti nuwamila kuziŵetela. Zizamvwe malizu ŵangu, nipo pazepaŵe soti mkusi umo na ciŵeta wake soti yumo.
Atata onitemwa pakuti nutaya moyo wangu, kuti nikawutole soti.
Paliye munthu anganipoke moyo wangu uyu, koma nuwutwala neka. Nili nazo mphamvu zoutaya moyo wangu, nili nazo soti mphamvu zoutola. Ici niye cecinilamulila kucita Atata.”
Ŵanthu etatika soti kusushana ŵeka–ŵeka cikomo ca malizu aŵa.
Anyinji mwa ŵeve enze kuti, “Wakatiwa na viŵanda, nipo wasiluka. Ni cikomo canji mumumvwila soti uyu?”
Koma ayakine enze kuti, “Malizu ŵamene aŵa ni ŵa munthulini wokatiwa na viŵanda. Kansi viŵanda vingaloleshe mphofu?”
Ku Yelusalemu kwenze cisangalalo cokumbuka kutwaliwa soti kwa Ngʼanda ya Mulungu. Yenze nsita ya mphepo.
Yesu enzoziyendela mu Ngʼanda ya Mulungu, mu lukolo yoyitiwa Lukolo ya Solomoni.
Ŵanthu emuzingilila nomukonsha kuti, “Kansi ukaleke lini kutinyunyumwisha? Keno niwe Mpulumushi Wolayizyiwa wala, tiwuzye momvwika.”
Yesu elaŵila kuti, “Nikuwuzyani kale, koma mucetekelalini. Nchito zanucita mu zina ya Atata, niye zunicitila umboni.
Koma mwewo municetekelalini, cikomo mulilini ŵa mu mkusi wa mbelele zangu.
Mbelele zangu zikumvwa malizu ŵangu. Newo nuziziŵa, nipo zunikonkha.
Nuzipa moyo wosasila, nipo zutayikalini, paliye munthu watiazeazitole mu manja mwangu.
Atata enipa mbelele zala opula wonse, nipo paliye angatweshe kuzitola mu manja mwawo.
Newo na Atata nise ŵamo.”
Ŵanthu ŵala etola soti myala kuti amuteme nayo.
Yesu eŵakonsha kuti, “Nakuwoneshani nchito ziweme zinyinji zecinituma Atata. Nga mwa izi nchito zamukuti munitemele myala ni zotyani?”
Ŵanthu ŵala emuyasuka kuti, “Tupangwalini kukutema myala cikomo ca nchito ziweme yayi, koma cikomo utafulila Mulungu. Wewo, munthu tyala, uziyezya Mulungu.”
 Yesu elaŵila kuti, “Kansi mu Matetulo mwanu ni mwalalini mwilembewa kuti, Mulungu elaŵila kuti, ‘Nimwe milungu,’
Pala malizu ŵa mu Malembo ni ŵa vyendi nsita zonse, nipo Mulungu eŵayita kuti milungu ŵanthu ŵala ŵenzolaŵila nawo.
Newo Atata enisalula nonituma pano pansi. Lomba mwewo mungalaŵile tyani kuti nutafulila Mulungu, cikomo nalaŵila kuti nine Mwana wa Mulungu?
Keno nucitalini nchito zecinipa Atata, musanicetekele.
Koma keno nuzicita cendi, cetekelani nchito zala, cukanga municetekelalini newo. Pamene apo muzemuziŵe mosakayika kuti Atata akuŵa mwa newo, nipo newo nukuŵa mwa Atata.”
Pamene apo ŵanthu ŵala epangwa soti kumukata, koma yeve ezyeŵa.
Yesu ewelela soti ku silya kwa mmana wa Yolodani, kwenzobatizila ŵanthu Yohane potatika, nipo eciŵa kwamene kwala.
Ŵanthu anyinji ewela kwa yeve, nolaŵila kuti, “Yohane aliyocite ciziŵikilo cokanganisha yayi, koma vonse venzolaŵila va munthu wala venze vyendi.”
Motetyo, ŵanthu anyinji ecetekela mwa Yesu kwala.
Penze munthu muyakine, zina yake Lazalo, uyu enzolwala. Enze wa ku munzi wa Betaniya, kwawo kwa Maliya na mkwawo Malita. (
Maliya uyu ni wala ezoza Asikulu mafuta wonunkhila, nopukuta mendo ŵawo na sisi yake.) Lazalo enzolwala enze mlongosi wake.
Lomba azilongosi ŵake ŵala etumizya munthu kwa Yesu kuyomuwuzya kuti, “Asikulu, wala wamutemwa olwala.”
Pamene apo Yesu pecimvwa ivi elaŵila kuti, “Kulwala uko, kukapelelelini pa imfwa yayi koma vacitika teti kuti Mulungu acinzikiwe, nipo kuti Mwana wa Mulungu acinzikiwe cikomo ca ulwele wala.”
Niye kuti Yesu enzotemwa Malita na msaza wake Maliya na mlongosi wawo Lazalo.
Koma pecimvwa va ulwele, Yesu ecoma masiku aŵili pa malo peenze.
Pa vuli pake ewuzya asambili ŵake kuti, “Tiyeni tilute soti ku Yudeya.”
Asambili ŵake ŵala elaŵila kuti, “Labi, lombapano apa Ayuda enzopangwa kukutemani myala, lomba mukuti muluteko soti?”
Yesu elaŵila kuti, “Kansi ni mwalalini mzuŵa patuwona luweme? Munthu akayenda mzuŵa, okumbulwalini, cikomo owona kuŵala kwa calo cala.
Koma akayenda usiku, okumbulwa, cikomo aliye kuŵala kwala.”
Pecicita tetyo, eŵawuzya kuti, “Lazalo, watutemwa, ali mtulo, koma nikuya kuti nikamuwushe mtulo mwake.”
Pamene apo asambili ŵake elaŵila kuti, “Asikulu, keno walala tyala tulo, apole.”
Ŵeve enzoyesa kuti olaŵila va tulo ngato–ngato, koma Yesu enzolaŵila va imfwa ya Lazalo.
Lomba Yesu eŵawuzya mosafisila kuti, “Lazalo emwalila,
koma nine wotemwa pakuti nenzekolini, kuti muzecetekele cendi mwa newo. Ivi vonse vuwamila mwewo. Tiyeni tiluteko.”
Pamene apo Thomasi, woyitiwa “Mapasa,” ewuzya asambili ayake kuti, “Tiyeni nase soti tilute nawo kuti tikafwele nawo pamo.”
Yesu pecifwika ku Betaniya, efwana Lazalo walala mu manda masiku anayi.
Ku Betaniya kwenze kufupi na ku Yelusalemu, msenga wokwanila pafupi makilomita atatu.
Ŵanthu anyinji enzeewela kwa Malita na Maliya kuzokanda matepo.
Malita pecimvwa kuti Yesu akuza, eciyomucinguzyila. Koma Maliya enkhala mu ngʼanda.
Lomba Malita ewuzya Yesu kuti, “Asikulu, kuti mwenze kuno, sembe mlongosi wangu aliyomwalile.
Koma cukanga lomba, nuziŵa kuti Mulungu azeacite ciliconse camungasenge.”
Yesu emuwuzya kuti, “Mlongosi wako azeawuke.”
Malita elaŵila kuti, “Nuziŵa kuti azeawuke pakuzowuka ŵanthu kwa akufwa pa nsiku yosilizya.”
Yesu emuwuzya kuti, “Owukisha ŵanthu kwa akufwa nipo soti woŵapa moyo ni newo. Munthu wocetekela mwa newo, cukanga afwe, azeaŵe na moyo.
Nipo aliyense ali na moyo nocetekela mwa newo, azeafwelini mphela. Kansi ucetekela ivi?”
Yeve elaŵila kuti, “Eee Asikulu, nucetekela kuti mwewo nimwe Mpulumushi Wolayizyiwa wala, Mwana wa Mulungu, wowamila kuwela pano pansi.”
Malita pecilaŵila ivi, eyita Maliya msaza wake pa seli nomuwuzya kuti, “Asambizyi awela, okuyita.”
Maliya pecimvwa ivi, eyima mmangu–mmangu, nakuza kwa Yesu. (
Pamene apo niye kuti Yesu akaliyofwika ku munzi kwala, koma enzeakali pa malo pecikumana na Malita.)
Ŵanthu enze mu ngʼanda kukosesha Maliya wala, peciwona kuti wayima mmangu–mmangu nofuma, emukonkha. Enzolingilila kuti akuya ku manda kuyolilila kwala.
Maliya pecifwika penze Yesu, nomuwona, eliponesha pa mendo pake elaŵila kuti, “Asikulu, kuti mwenze kuno, sembe mlongosi wangu aliyomwalile.”
Yesu peciwona kuti Maliya olila, nipo soti ŵanthu ewela naye nawo soti olila, ekalipa nipo evutika ngako mu mtima.
Lomba eŵakonsha kuti, “Mwamuyika kuni?” Ŵeve elaŵila kuti, “Asikulu, tiyeni mukawone.”
Yesu etatika kulila.
Pamene apo ŵanthu ŵala elaŵila kuti, “Wonani, enzomutemwa ngako.”
Koma ayakine mwa ŵeve elaŵila kuti, “Munthu uyu ni walalini ewonesha mphofu? Sembe aliyotweshe kucitapo kanthu kuti Lazalo asamwalile?”
Yesu evutika soti mu mtima, nofwika ku manda enze nkhwema. Pa mulyango pake penze cimwala.
Lomba elaŵila kuti, “Fumyamponi cimwala ico.” Malita, mlongosi wa womwalila wala, emuwuzya kuti, “Pepani Asikulu, citanda catatika kale kununkha, pakuti calalamo masiku anayi.”
Yesu emukonsha kuti, “Kansi niliyokuwuzye kuti ukacetekela uwone ulemelelo wa Mulungu?”
Lomba ŵanthu efumya cimwala cala. Yesu elolesha Kululu elaŵila kuti, “Atata, nukutembezyani kuti mwanimvwila.
Nuziŵa kuti munimvwila nsita zonse. Koma nalaŵila ivi cikomo ca winji wa ŵanthu ali pano, kuti acetekele kuti ni mwewo mwinituma.”
Pecicita tetyo elaŵila moŵilikizya kuti, “Lazalo, fuma!”
Pamene apo munthu emwalila wala efuma, mendo na manja ŵake vili vomangiwa na nyula za malilo. Cinso cake cenze covungiwa na nyula. Yesu eŵawuzya kuti, “Mumangululeni, kuti aŵekuya.”
Anyinji mwa ŵanthu ewela kwa Maliya, ewona vecicita Yesu, nipo ecetekela mwa yeve.
Koma ayakine eluta kwa Afalisi, noŵawuzya vecicita Yesu.
Pamene apo Akulu ŵa Ansembe eyita kaupo, nokonshana kuti, “Ticite tyani pamene apa, pakuti munthu uyu ocita vokanganisha vinyinji?
Tikamulekelela teti, ŵanthu wonse acetekele mwa yeve, nipo Aroma akawele kuzoticenekela malo ŵasu atuŵa aŵa nipo soti mtundu wasu uyu.”
Koma yumo mwa ŵeve, zina yake Kayafa, enze Mkulu wa Ansembe caka cala, eŵawuzya kuti, “Mwewo muziŵalini kanthu yayi.
Ni ciweme kuti munthu yumo afwele ŵanthu wonse, mu malo mwakuti mtundu wasu wonse ucenekeke.”
(Ngako–ngako aliyolaŵile ivi na nzelu za yeve yeka yayi. Koma pakuti enze Mkulu wa Ansembe caka ico, enenela kuti Yesu azeafwele mtundu wa Ayuda –
osati kuzofwela mtundu tyala, koma soti kusonkhanisha pamo ŵana ŵa Mulungu emwazyikana.)
Kutatikila nsiku yala, Akulu ŵa Ayuda etatika kupangana kuti amupaye.
Ni cikomo cake Yesu enzoyendalini patuŵa pakati pa ŵanthu. Koma efumako nakuya ku calo cenze pafupi na cipululu, ku munzi uyakine zina yake Efulemu, nipo enze kwala pamo na asambili ŵake.
Cisangalalo ca Pasaka cala cenze pafupi. Tetyo, ŵanthu anyinji ofumila ku minzi eluta ku Yelusalemu kuyocita mwambo wolituŵisha, Pasaka ikaliyotatika.
Enzomusakila Yesu, nipo peciwungana mu Ngʼanda ya Mulungu enzokonshana kuti, “Kansi mwewo mulingilila tyani? Kuti awelelini ku cisangalalo kuno?”
Koma Akulu ŵa Ansembe na Afalisi enze elamula kuti aliyense ŵatiaziŵe kwenze Yesu, aŵaziŵishe kuti akamukate.
Pekwesala masiku asanu na imo kuti cifwike cisangalalo ca Pasaka, Yesu ewela ku Betaniya, kwenze Lazalo wala weciwukisha kwa akufwa.
Emuwamyila Yesu cakulya kwala, nipo Malita enzoŵatumikila. Lazalo enze yumo mwa enzokulya naye pamo.
Lomba Maliya etola mafuta anyinji wonunkhila ngako ŵa nalido ngawo–ngawo, wa mtengo ngako, notatika kuzoza mendo ŵa Yesu, noŵapukuta na sisi yake. Mu ngʼanda monse mwala mwimvwika gwuu kununkhila na mafuta ŵala.
Koma Yudasi Isikaliyoti, yumo wa asambili ŵa Yesu, wala enzokuzomutwala kwa alwani wake, elaŵila kuti,
“Kansi ni cikomo canji mafuta aŵa aliyoŵasitishe ndalama makumi kumi atatu za siliva nakuyotwala ndalama izi ku ŵanthu wozingwa?” (
Ecita tetyo ni cikomolini cakuti enzoyika nzelu ku ŵanthu wotamana ŵala, koma ni cikomo cakuti enze kawalala. Yeve enze msungi wa ndalama za asambili wonse, nipo enzoyiŵamo mu nkhomwa.)
Yesu elaŵila kuti, “Mulekeni. Mafuta aŵa eŵasungila nsiku yakuzoyika malilo ŵangu.
Pala wozingwa muli nawo nsita zonse, koma newo muŵelini nane nsita zonse.”
Ŵanthu anyinji pecimvwa kuti Yesu enze ku Betaniya, elutako. Aliyoyeko tyala cikomo ca Yesu yeka yayi, koma soti kuti akawone Lazalo weciwukisha kwa akufwa.
Motetyo, Akulu ŵa Ansembe epangana kuti amupaye na Lazalo kumo,
pakuti cikomo ca yeve, ŵanthu anyinji enzokuyocetekela mwa Yesu nokana ŵeve.
Mmawa mwake, ŵanthu anyinji enzeewela ku cisangalalo ca Pasaka cala, ecimvwa kuti Yesu akuza ku Yelusalemu.
 Motetyo, etola misambo ya kanjeza nofuma kuyomucinguzyila. Enzoŵilikizya kuti, “Mcinzi kwa Mwana wa Davide! Ni woshukishiwa akuza mu zina ya Leza! Ishukishiwe Mfumu ya Isilayeli!”
Lomba Yesu efwana mwana wa bulu nokwelapo, ngani mwakulaŵilila Malembo kuti,
 “Usayope wewo mzinda wa Ziyoni. Wona, Mfumu yako ikuza, yakwela pa mwana wa bulu.”
Pa nsita iyo, asambili ŵake aliyomvwishe ivi. Koma Yesu peciwuka na ulemelelo, ŵeve ekumbuka kuti ivi vilembewa kulaŵila va yeve, nipo kuti emucitila cendi ivi.
Pala Yesu peciyita Lazalo kuti afume mu manda kumuwukisha kwa akufwa, penze ŵanthu anyinji ngako. Lomba ŵeve enzolaŵila mweciviwonela.
Ni cikomo cake ŵanthu wonse ŵala eciyomucinguzyila, pakuti enze ecimvwa kuti yeve ecita ciziŵikilo cokanganisha ici.
Pamene apo Afalisi etatika kuwuzyana kuti, “Wonani kuti tutolapolini kanthu kalikonse. Wonani ŵanthu wonse omuwutukila.”
Lomba penze Agiliki pakati pa ŵanthu eciyolambila pa cisangalalo cala ku Yelusalemu.
Ŵeve eluta kwa Filipo, wamene kwawo kwenze ku Betisaida wa ku Galileya, nomusenga kuti, “Pepani mwepo, tenze kuti tiwone Yesu.”
Filipo eciyowuzya Andeleya, nipo Andeleya pamo na Filipo wala eciyowuzya Yesu.
Yesu elaŵila kuti, “Yafwika nsita yakuti Mwana wa Munthu acinzikiwe.
Kulaŵila vyendi, mbuto ya tiligu yunkhala imo yeka keno yuponalini mu msili nakufwa. Koma ikafwa, cendi, yutwala vitwalo vinyinji.
Munthu otemwa moyo wake, azeawutaye, koma wala oyikapolini mtima pa moyo wake pano pansi, azeawusunge ku moyo wosasila.
Keno munthu onitumikila newo, owamila kunikonkha, kuti kwa newo, akaŵeko soti mtumiki wangu. Munthu akanitumikila newo, Atata azeamucinzike.”
“Lomba mtima wangu wavutika. Nga nilaŵile vinji? Kansi nilaŵile kuti, ‘Atata, munipulumushe ku nsita iyi?’ Yayi, cendi niwela pa calo ca pansi ku nsita ino ya matamano.
Atata, woneshani ulemelelo wa zina yanu.” Pamene apo kwimvwika malizu ofumila Kululu olaŵila kuti, “Niwuwonesha kale ulemelelo wala, nipo niwuwoneshe soti.”
Penze winji wa ŵanthu pamene apo. Lomba pecimvwa malizu awo, elaŵila kuti, “Kwalilima kaleza.” Koma ayakine elaŵila kuti, “Mngelo walaŵila naye.”
Yesu eŵawuzya kuti, “Malizu aŵa amvwika ni cikomolini ca newo yayi, koma ni cikomo ca mwewo.
Lomba niye nsita yakuti ŵanthu ŵa calo cino ca pansi apinguliwe. Lomba Satana, mfumu ya ŵanthu wocimwa ŵa calo cino ca pansi, azeatayiwe kunja.
Nipo newo akazonipanyika, nizenikokele ŵanthu wonse kwa newo.” (
Elaŵila malizu ŵamene aŵa kuti aŵaziŵishe mwatiazeafwile.)
Ŵanthu ŵala emuwuzya kuti, “Sewo tiŵelenga mu Matetulo mwasu kuti Mpulumushi Wolayizyiwa wala azeaŵe na moyo wosasila. Nga mwewo mulaŵililanji kuti Mwana wa Munthu owamila kupanyikiwa? Mwana wa Munthu uyo ni ŵani?”
Tetyo, Yesu eŵawuzya kuti, “Kuŵala kuŵe mphela pakati panu, koma pa nsita itontho tyala. Yendani kuŵala kukali pakati panu, kuti mfinzi ingakuponeleni. Munthu woyenda mu mfinzi owonalini kwakuya.
Nsita ino kuŵala kukali pakati panu, mucetekele mu kuŵala kwamene kwala, kuti muŵe ŵanthu oyenda mu kuŵala.” Yesu pecilaŵila ivi, efumapo nakuyofisama.
Cukanga kuti Yesu ecita vokanganisha vinyinji pa menso pawo, koma mphela ŵeve aliyocetekele mwa yeve.
 Tetyo, malizu ŵa Yesaya ezulikizyiwilatu kuti, “Asikulu, ni ŵani ecetekela kuŵilizya kwasu? Ni ŵani oziŵa mphamvu ya Leza pa ivi?”
Motetyo, ŵeve aliyocetekele, pakuti soti Yesaya elaŵila kuti,
 “Mulungu efifya menso ŵawo, nipo ekosesha mitima yawo, kuti menso ŵawo asawone, nzelu zawo zisamvwishe, kuti angayaluke mtima, nipo newo niŵapozye.” (
Yesaya polaŵila malizu awo, enzolaŵila va Yesu, cikomo ewona ulemelelo wake.)
Koma anyinji mwa acitangulila ŵawo ecetekela mwa Yesu. Koma cikomo ca Afalisi ŵeve enzolapalini macimo ŵawo patuŵa. Enzoyopa kuti angaŵafumye mu mpingo.
Enzotemwa kuti awopokela mcinzi ku ŵanthu kupula kupokela mcinzi kwa Mulungu.
Yesu elaŵila moŵilikizya malizu, kuti, “Munthu wocetekela mwa newo, ocetekelalini mwa newo neka yayi, koma ocetekela soti yeve enituma.
Nipo munthu owona newo, owona soti yeve enituma.
Newo nine kuŵala, nipo niwela pano pansi kuti munthu aliyense wocetekela mwa newo, osati akoyenda mu mfinzi.
Munthu akamvwa malizu ŵangu koma oŵaseŵenzeshalini, newo nimupelini mlandu yayi. Pakuti niliyowele kuzokupa ŵanthu milandu, koma kuzoŵapulumusha.
Munthu okana newo, nipo opokelalini malizu ŵangu, alipo ŵatiazemupingule. Malizu ŵenilaŵila azeamupingule pa nsiku yosilizya.
Pala niliyolaŵile vofumila mwa newo neka, koma Atata enituma niye enilamula vakuti nilaŵile namolaŵilila.
Nipo nuziŵa kuti vakunilamula ni volinga ku moyo wosasila. Ni cikomo cake nulaŵila mwakuniwuzyila Atata.”
Cisangalalo ca Pasaka cenze pafupi, Yesu eziŵilatu kuti nsita yake yafwika yakuti afume pano pansi kuya kwa Atata. Yeve enzoŵatemwa wala enze ŵake pano pansi, nipo eŵatemwa mokwanilisha ngako.
Lomba Yesu na asambili ŵake enzokulya cakulya ca mcingulo. Apo niye kuti Satana wayika kale mu mtima mwa Yudasi, mwana wa Simoni Isikaliyoti, malingililo ŵakuti atwale Yesu kwa alwani wake.
Yesu enzoziŵa kuti Atata etwala vinthu vonse mu manja mwake. Enzoziŵa soti kuti efumila kwa Mulungu, nipo kuti owelela kwa Mulungu.
Tetyo, penzokulya, Yesu epanama, novula mkhanjo wake, notola nyula yopukutila noyimanga mu luwunda.
Pecicita tetyo etila manzi mu mbale, notatika kusambika mendo ŵa asambili ŵake, noŵapukuta na nyula yecimanga mu luwunda.
Pamene pecifwika pa Simoni Petulo, yeve elaŵila kuti, “Asikulu, mwewo kunisambika newo ku mendo?”
Yesu emuyasuka kuti, “Ivi vanucita, uviziŵalini lomba, koma uzeuviziŵe ku nthangu.”
Petulo elaŵila kuti, “Muzenisambikekolini mendo.” Yesu emuyasuka kuti, “Keno nikusambikelini, niye kuti cako paliye.”
Simoni Petulo elaŵila kuti, “Asikulu, keno ni tetyo, musambike osati mendo ŵangu ŵeka, koma soti manja ŵangu na mutu wamene.”
Yesu emuwuzya kuti, “Munthu wasamba, watuŵa konse. Paliye cikomo catiasambile soti, koma kuyingosamba mendo ŵeka mphela. Lomba mwewo mwatuŵa, koma ni monselini yayi.” (
Yesu enzoziŵa munthu watiazemutwale kwa alwani ŵake, ni cikomo cake elaŵila kuti, “Ni monselini muli atuŵa.”)
Yesu pecisambika mendo ŵa asambili ŵake, evwala soti mkhanjo wake nakuyonkhala polyela pala. Eŵakonsha soti kuti, “Kansi mwavimvwisha vanakucitilani ivi?
Pala mwewo munitomola kuti, ‘Asambizyi,’ nipo soti ‘Asikulu.’ Apo mukonkholola, pakuti nine wamene.
Lomba keno newo Asikulu ŵanu na Msambizyi wanu nakusambikani mendo ŵanu, niye kuti namwe soti muwamila kusambikana mendo.
Nakupani cisanzo, kuti namwe soti muwocita ngani newo mwanakucitilani mwewo.
Cendi, nyanchito opulalini asikulu ŵake, nthumi soti opulalini wamutuma.
Keno muziŵa ivi, nimwe ŵa shuko keno muvicita.
 “Malizu aŵa nulaŵililalini monse mwewo yayi. Nuŵaziŵa ŵanasalula. Koma vuwamila kucitika cendi vecilaŵila Malembo kuti, ‘Enzokulya nane pamo, niye eniwukila.’
Nukuwuzyilantoni ivi lomba pavikaliyocitika, kuti vikazocitika, muzecetekele kuti ‘Newo nine Nilipo.’
Nulaŵilisha cendi kuti wopokela aliyense wanutuma, opokela newo. Nipo wopokela newo, opokela yeve enituma.”
Yesu pecilaŵila ivi, etatika kuvutika mu mtima nipo elaŵila kuti, “Nulaŵila vyendi: yumo wa mwewo anitwale kwa alwani ŵangu.”
Asambili ŵala etatika kuloleshana, osaziŵa kuti olaŵila ŵani.
Msambili muyakine, Yesu wenzotemwa ngako, enkhala pafupi na Yesu,
tetyo Simoni Petulo emucewula na kuti, “Uŵakonshe, kansi olaŵila ŵani?”
Pamene apo yeve esamila pa nganga pa Yesu nomukonsha kuti, “Asikulu, kansi ni ŵani?”
Yesu elaŵila kuti, “Wanitinipe kadunswa aka ka mkate ni wamene uyo.” Lomba pecitoŵela mkate wosuniwa wala ewupa Yudasi, mwana wa Simoni Isikaliyoti.
Yudasi peciyingopokela kadunswa ka mkate kala, Satana eloŵa mwa yeve. Yesu emuwuzya kuti, “Vaupangwa kucita, nkhoya ucite mmangu.”
Koma ŵenzokulya nawo penzeve cukanga yumo emvwisha vecimuwuzya vala.
Pakuti Yudasi enzosunga nkhomwa ya ndalama, ayake eyesa kuti Yesu enzomuwuzya kuti, “Nsita vopangwika pa malyelelo pano,” keno kuti akatwale kanthu kwa wozingwa.
Yudasi pecipokela mkate wala, pamene apo efuma, mwenze usiku.
Yudasi pecifuma, Yesu elaŵila kuti, “Lomba nsita yafwika kuti Mwana wa Munthu acinzikiwe, na kuti Mulungu acinzikiwe mwa yeve.
[Keno Mulungu wacinzikiwa mwa yeve,] Mulungu mwine naye soti azeamucinzike Mwana wa Munthu, nipo acite ivi lombapano apa.
“Ŵana ŵangu, nikali namwe pa kansita katontho. Munisakile–sakile, koma nukuwuzyani lomba, ngani mwaniwuzyila soti Akulu ŵa Ayuda kuti, ‘Kwamene kwanukuya newo, mwewo mungafwikekolini.’
Nukupani tetulo ya lomba, yakuti muwotemwana. Ngani mwanikutemwelani newo, namwe soti muwotemwana.
Potemwana, ŵanthu wonse azeaziŵe kuti nimwe cendi asambili ŵangu.”
Simoni Petulo emukonsha Yesu kuti, “Asikulu, mukuya kuni?” Yesu elaŵila kuti, “Kwanukuya, ungatweshelini kunikonkha lomba yayi, koma uzeunikonkhe pa nsita yake iweme.”
Petulo emukonsha kuti, “Asikulu, ni cikomo canji ningatweshelini kukukonkhani lomba? Newo ningatweshe kutaya cukanga moyo wangu cikomo ca mwewo.”
Pamene apo Yesu elaŵila kuti, “Kansi wewo ungataye moyo wako cikomo ca newo? Yayi. Nulaŵila vyendi kuti, kombwe akaliyolila, unikane katatu kuti newo uniziŵalini.”
Yesu ewuzya asambili wake ŵala kuti, “Mitima yanu isavutike. Cetekelani mwa Mulungu, cetekelani soti mwa newo.
Mu ngʼanda mwa Atata muli vipinda vinyinji vonkhalamo. Kuti mwenze muliye vipinda, sembe nikuwuzyani. Nikuya kuyokuwamyilani malo.
Nipo nikaluta kuyokuwamyilani malo, nikawele soti kuzokutolani, kuti namwe soti mukaŵe kwa newo.
Nipo kwanukuya newo, njila yake muyiziŵa.”
Thomasi elaŵila kuti, “Asikulu, tuziŵalini kwamukuya. Nga njila yake tingayiziŵe tyani?”
Yesu emuyasuka kuti, “Newo nine njila, nine vyendi, nipo soti nine moyo. Paliye munthu angafwike kwa Atata keno opitilalini mwa newo.
Keno mwiniziŵa newo, Atata soti mwiŵaziŵa. Koma kutatikila lomba muŵaziŵa nipo muŵawona.”
Filipo elaŵila kuti, “Asikulu, tilangizyeni ŵamene awo Atata, nipo cukwanila kwa sewo.”
Yesu emuyasuka kuti, “Wewo Filipo, naŵa namwe nsita yonse iyi, nipo ukaliyoniziŵa mphela? Wawona newo, wawona soti Atata. Ngani cikomo canji ukuti, ‘Tilangizyeni Atata?’
Kansi ucetekelalini kuti newo nunkhala mwa Atata, nipo Atata onkhala mwa newo? Polaŵila kwa asambili, malizu ŵanukuwuzyani ofumilalini mwa newo neka yayi, koma Atata onkhala mwa newo, niye anyanchito yawo.
Municetekele kuti newo nunkhala mwa Atata, nipo Atata onkhala mwa newo. Keno municetekelalini, koma mucetekele mphela cikomo ca nchito zangu izi.
“Nulaŵilisha cendi kuti ocetekela mwa newo, na nchito zanucita newo, naye soti azeazicite. Nipo azecite zopula apa, cikomo nukuya kwa Atata.
Ciliconse catimuzemusenge mu zina yangu nizenicite, kuti Atata azeacinzikiwe mwa Mwana.
Keno muzemunisenge kanthu mu zina yangu, nizenicite cendi.”
Keno munitemwa, muwokonkha Matetulo ŵangu.
Pamene apo nizenisenge Atata, nipo azeakupeni Nkhoswe iyakine kuti izokuŵa namwe nsita zonse.
Nkhoswe iyo ni Mzimu woziŵisha vyendi. Ŵanthu oyingotemwa va pano pansi angatweshelini kumupokela yayi, cikomo omuwonalini keno kumuziŵa. Koma mwewo mumuziŵa, cikomo onkhala na mwewo nipo azeankhale mwa mwewo.
Nikusiyenilini mweka kuti muŵe ŵana ŵa nchete, koma nizeniwele soti kwanu.
Kwayingosala kansita katontho, nipo ŵanthu otemwa va pano pansi azeniwonelini. Koma mwewo muzemuniwone soti – pakuti newo nili na moyo, namwe soti muzaŵe na moyo.
Nsiku yamene iyo muzeziŵe kuti newo nunkhala mwa Atata, nipo mwewo mukuŵa mwa newo, ngani newo nunkhala mwa mwewo.
“Munthu opokela Matetulo ŵangu noŵakonkha, niye onitemwa. Nipo otemwa newo, Atata azeamutemwe. Nane soti nizenimutemwe munthu wala, nipo nizeniziwoneshe kwa yeve.”
Yudasi, osati Isikaliyoti yayi, emukonsha kuti, “Asikulu, muzeziwoneshe tyani kwa sewo, koma osati kwa ŵanthu wonse?”
Yesu elaŵila kuti, “Keno munthu onitemwa, azeasunge vanalaŵila newo. Atata ŵangu azeamutemwe, nipo sewo tizetiwele kuzonkhazikika mwa yeve.
Munthu onitemwalini, asungelini vanalaŵila newo. Malizu ŵamukumvwa aŵa ni ŵangulini yayi, koma ni ŵa Atata ŵamene enituma.
“Ivi nakuwuzyani nikali namwe.
Koma Nkhoswe yala, Mzimu Mtuŵa watiazemutume Atata mu zina yangu, niye watazeakusambisheni vonse, nipo azeamukumbusheni vonse venikuwuzyani.
“Nukusiyilani mtendele. Nukupani mtendele wangu. Nukupanilini mtendele wala ngani mwamene calo ca pansi cupela yayi. Mtima wanu usavutike keno kuŵa na nkhawa.
Mwanimvwa nukuwuzyani kuti, ‘Nukuya, koma nikawele soti kwa mwewo.’ Kuti mwinitemwa cendi, sembe mwisangalala cikomo nukuya kwa Atata, cikomo Atata ni akulu kupula newo.
Nakuwuzyilantoni lomba ivi vikaliyocitika, kuti vikazocitika, muzecetekele.
Nilaŵilelini namwe vinyinji lomba yayi, pakuti Satana, mfumu ya ŵanthu wocimwa ŵa calo ca pansi, akuza. Yeve uyo aliye mphamvu pali newo.
Koma ŵanthu wonse owamila kuziŵa kuti nutemwa Atata, ni cikomo cake nucita vakunilamulila.” Pecisilizya kulaŵila, Yesu eciti, “Tiyeni, takuya.”
“Newo nine mphesa ngayo–ngayo, nipo Atata ni mulimi.
Yeve otenda misambo iliyonse mwa newo yutwalalini vitwalo. Nipo msambo uliwonse utwala vitwalo, owutenulila kuti utwale vitwalo vinyinji kupula kale.
Mwewo mwetuŵa kale cikomo ca malizu ŵanakuwuzyani.
Ŵani mwa newo, nipo nane nizaŵe mwa mwewo. Ngani msambo ungatweshelini kutwala vitwalo pa weka keno ulilini pamo na cimuti cake. Namwe soti keno mukuŵalini mwa newo.
“Newo nine mphesa, mwewo nimwe misambo. Aliyense akuŵa mwa newo, nane soti mwa yeve, niye otwala vitwalo vinyinji. Pala paliye newo mungatweshelini kucita kanthu.
Keno munthu akuŵalini mwa newo, omutaya kunja ngani msambo wotendewa, nipo uyuma. Misambo yoteti oyitola, noyipoza pa mulilo nipo yukupya.
Keno mukuŵa mwa newo, nipo malizu ŵangu onkhala mwa mwewo, musenge ciliconse camungapangwe, nipo muzemupokele cendi.
Atata ocinzikiwa pamutwala vitwalo vinyinji, nipo potetyo muwonesha kuti nimwe asambili ŵangu ngawo–ngawo.
“Ngani mwakunitemwela Atata, nane soti nukutemwani. Muwokuŵa mu cinthemwa cangu ici.
Keno mukonkha Matetulo ŵangu, muzemuŵe mu cinthemwa cangu, ngani mwanukonkhela Matetulo ŵa Atata, nipo nunkhala mu cinthemwa cawo.
Ivi vanalaŵila namwe, kuti cisangalalo ciŵe mwa mwewo, na kuti cisangalalo canu ciŵe cozula.
“Tetulo yangu ni yakuti muwotemwana, ngani mwanukutemwelani.
Paliye munthu ali na cinthemwa copula ici, cakuti angataye moyo wake kuti apulumushe ayake.
Mwewo nimwe ayangu keno mucita vanakulamulilani.
Nukuyitanilini soti anyanchito yayi. Nyanchito oziŵalini vakucita asikulu ŵake. Koma nukuyitani ayangu, cikomo vonse venicimvwa kwa Atata ŵangu, nikuziŵishani.
Ni mwewolini mwinisalula yayi, koma ni newo nikusalulani mwewo. Nipo nikusalulani kuti muzetwale vitwalo–vitwalo vake vonkhalisha. Motetyo, ciliconse camungasenge Atata mu zina yangu, azeakupeni.
Tetulo yangu ni iyi, ‘Temwanani.’”
“Calo cukutinkhani, kumbukani kuti citinkha newo potatika.
Kuti mwenze na unkhalo wawo, sembe ekutemwani cikomo mwinkhala ayawo. Koma okutinkhani cikomo newo nikusalulani pakati pa ŵeve, motetyo, nimwe ayawolini.
Kumbukani malizu ŵenekuwuzyani kuti, ‘Nyanchito opulalini asikulu ŵake.’ Keno newo enisawusha, namwe soti azeakusawusheni. Koma wosunga malizu ŵangu, azeasunge malizu ŵanu soti.
Azeakucitileni vonse ivi cikomo ca newo, pakuti omuziŵalini enituma.
Kuti niliyowele nolaŵila nawo, sembe aliye mlandu. Lomba aliye catiakanile mlandu wawo.
Munthu wotinkhana na newo, otinkhana na Atata soti.
Kuti niliyocite pakati pawo muyakine aliyense valiyovicite, sembe eciŵa na mlandu. Koma lomba aviwona cendi, koma akalutinkha newo nipo soti na Atata.
 Koma voteti kuti vikwanilishiwe vilembewa mu Matetulo ŵawo kuti, ‘Etinkhana nane paliye cikomo.’
“Koma pali Nkhoswe yatinizekutumizyileni kufuma kwa Atata. Nkhoswe iyo ni Mzimu wa vyendi ofumila kwa Atata. Yeve akazowela, azeaninkhalile umboni.
Namwe soti muzemunicitile umboni, pakuti mwaŵa nane kutatikila potatika.”
“Nakuwuzyilantoni vonse ivi kuti mungazotaya cicetekelo mwa newo.
Azeakutendeni ku mpingo. Koma soti nsita yukuza yakuti aliyense watiazekupayeni, azeayese kuti otumikila Mulungu.
Azeacite ivi cikomo oziŵalini Atata keno newo.
Koma nalaŵila kuti muvimvwe ivi kuti nsita ikazowela, muzemulukane kuti nikuwuzyilantoni.” “Niliyomuwuzyeni ivi potatika pala yayi, cikomo nenze namwe pamo.
Koma lomba nukuya kwa enituma, nipo paliye na yumo kumo mwa mwewo wonikonsha kuti, ‘Mukuya kuni?’
Mu mitima mwanu mwazula citinthi cikomo nakuwuzyani ivi.
Koma mphela nukuwuzyani, kuti ni ciweme kopula kwa mwewo kuti nifumepo. Pakuti keno nufumapolini, Nkhoswe yala iwelelini kwanu. Koma keno nukuya, nikayitumizye kwanu.
Nipo yeve akayofwika, azeaŵasimikizye ŵanthu ŵa pano pansi kuti ni woyifya pa vokucimwa, pa volungama, nipo soti pa vopingula.
Ni woyifya pa vocimwa, cikomo ocetekelalini mwa newo.
Ni woyifya pa volungama, cikomo nukuya kwa Atata nipo muzeniziŵelini soti.
Ni woyifya pa vopingula, cikomo Satana, mfumu ya ŵanthu wocimwa ŵa calo cino ca pansi, wapinguliwa kale.
“Nili nawo malizu ayakine anyinji ŵakuti nikuwuzyeni, koma mungatweshelini kuŵamvwisha lombapano apa yayi.
Koma akayowela Mzimu woziŵisha vyendi wala, azeakusambizyeni vyendi vonse. Pakuti azealaŵilelini vofumila mwa yeve yeka yayi, koma vilivonse vatiazeamuwuzye Atata, niye vatiazealaŵile. Nipo azeakuziŵisheni vinthu va ku nthangu.
Azeanicinzike, pakuti azeatole vofumila kwa newo nakuzokuziŵishani.
Vonse va Atata ni vangu. Ni cikomo cake nalaŵila kuti azeatole vofumila kwa newo, nakuzokuziŵishani mwewo.”
“Pa kansita katontho muzeniwonelini soti, koma pakayopita soti kansita katontho muzeniwone.”
Asambili ŵake ayakine etatika kukonshana kuti, “Kansi ni vinji vakutiwuzya? Olaŵila kuti, ‘Pa kansita katontho muzeniwonelini soti, koma pakayopita soti kansita katontho muzeniwone.’ Olaŵila soti kuti, ‘Cikomo nukuya kwa Atata.’
Kansi ni vinji vakutiwuzya kuti, ‘Kansita katontho?’ Tumvweshalini vakupangwa kulaŵila.”
Yesu eziŵa kuti asambili ŵala enzopangwa kumukonsha. Tetyo, elaŵila kuti, “Kansi mukonshana va malizu ŵanalaŵila aŵa kuti, ‘Pa kansita katontho muzeniwonelini soti, koma pakayopita soti kansita katontho muzeniwone’?
Nulaŵilisha cendi kuti mwewo muzelile, koma ŵanthu omekela va pano pansi azeatemwe. Mwewo muzamvwe citinthi, koma citinthi canu cizeciyaluke cisangalalo.
Pa nsita yowona mwana, anyina ovutika cikomo nsita yawo yakwana. Koma mwana akavyalika, olingililakolini soti va kunzunzika kwala, cikomo ca cisangalalo cakuti kunja kuno kwavyalika mwana.
Tetyo, mwewo soti muvutika lomba, koma nizenikuwoneni soti. Pamene apo mitima yanu izeitemwe, nipo paliye munthu watiazeakupokeni cisangalalo canu cala.
Pa nsiku iyo muzemunikonshelini kanthu. Nulaŵilisha cendi kuti ciliconse catimuzemusenge kwa Atata mu zina yangu, azeakupeni.
Mpaka lomba mukaliyosengako kanthu mu zina yangu. Sengani nipo muzemupokele, kuti cisangalalo canu ciŵe cozula.”
Nakuwuzyani ivi mu linganizyo. Nsita ikuza patinizenilaŵilelini namwe mu linganizyo, koma nizenikuziŵisheni momvwika va Atata.
Nsiku iyo muzemusenge mu zina yangu, nipo nulaŵilalini kuti newo nizenikusengeleni kwa Atata yayi,
pakuti okutemwani ni Atata ŵamene. Okutemwani cikomo munitemwa, nipo municetekela kuti nifumila kwa ŵeve.
Nifuma cendi kwa Atata kuwela pano pansi. Lomba nufumapo soti pano pansi kuya kwa Atata.
Asambili ŵake elaŵila kuti, “Apo ni mwamene. Lomba mulaŵila momvwika, osati soti mu nzenguluka yayi.
Lomba taziŵa kuti muziŵa vonse, nipo mupangwalini soti munthu kukunsheni makonsho. Ni cikomo cake tucetekela kuti mwewo mufumila kwa Mulungu.”
Yesu eŵayasuka kuti, “Kansi mwacetekelelatu lomba?
Nsita yukuza, nipo yafwika kale, patimuzemwazyikane aliyense kuya kwawo, newo muzenisiye neka. Koma nililini neka, pakuti Atata ali na newo.
Nakuwuzyani ivi kuti muŵe nawo mtendele pocetekela mwa newo. Mu calo ca pansi muzemuwone matamano, koma tangʼani – newo necimfya vimphamvu viyipa va pa calo ca pansi.”
Yesu pecilaŵila ivi, elolesha Kululu nolaŵila kuti, “Atata, yafwika nsita. Cinzikani Mwana wanu, kuti Mwana wala acinzike mwewo.
Pakuti mwemupa ulamulilo pa ŵanthu wonse, kuti atwale moyo wosasila ku ŵanthu wonse ŵemwimupa.
Moyo wosasila wala ni wakuti akuziŵeni mwewo, kuti mwewo mweka nimwe Mulungu ngaye–ngaye, nipo aziŵe soti Yesu Kristu wemwituma.
Nakucinzikani pano pansi posilizya nchito yemwinipa.
Nipo lomba mwewo Atata, municinzike pa menso panu na ulemelelo wala wenenze nawo kwa mwewo pecenze cikaliyolengewa calo ca pansi.”
“Ŵamwisalula mwa ŵanthu wonse nonipa newo, naŵaziŵisha va mwewo na unkhalo wanu. Enze ŵanu, mwewo mwiŵatwala kwa newo, nipo esunga malizu ŵanu.
Lomba oziŵa kuti vonse vemwinipa vufumila kwanu.
Pakuti neŵapa malizu ŵemwiniwuzya nipo aŵapokela. Oziŵa cendi kuti nifumila kwanu, nipo kuti ni mwewo mwinituma.
“Newo nuŵalombela. Nulombelalini ŵanthu ayakine wonse, koma nulombela ŵala ŵemwinipa, cikomo ni ŵanu.
Ŵangu wonse ni ŵanu nipo ŵanu wonse ni ŵangu. Tetyo, nucinzikiwa mwa ŵeve.
Nukuza kwanu. Newo nunkhalalini soti pano pansi yayi, koma ŵeve onkhala pano pansi. “Atata atuŵa, ŵasungeni aŵa mu zina yanu yemwinipa, kuti aŵe ŵamo ngani sewo.
Penenze nawo pamo, nenzoŵasunga na mphamvu ya zina yanu, yemwinipa. Niŵasunga luweme, nipo paliye na yumo kumo etayika, kupatulako wala yeka enzekuyotayika, kuti vikwanilishiwe vecilaŵililatu Malembo.”
Mu malombelo ŵake Yesu elaŵila kuti, “Lomba nukuza kwa mwewo. Nulaŵila ivi panili pano pansi, kuti cisangalalo cangu ciŵe soti cozula mwa ŵeve.
Neŵasambizya malizu ŵanu. Ŵanthu omekela va pano pansi otinkha ŵala ŵasakatizyana nawo, cikomo ŵeve ni ayawolini, ngani newo nine muyawolini.
Nusengalini kuti muŵafumyepo pano pansi yayi, koma kuti muŵacinjilizye kwa Muyipa wala.
Ŵeve ni ŵa calolini ca pansi, ngani newo soti nililini wa calo ca pansi.
Ŵapangeni kuŵa ŵanthu atuŵa na lizu yanu. Lizu yanu ni ya vyendi.
Ngani mwemwinitumila newo pano pansi, newo soti nuŵatuma pano pansi.
Nulitwala newo neka ngani nsembe ituŵa pa ŵeve, kuti apangiwe atuŵa pa vyendi vanu.”
“Nulombelalini awo ŵeka yayi, koma soti ŵatiazeanicetekele cikomo ca malizu ŵawo.
Nuŵalombela kuti ŵeve wonse aŵe ŵamo. Ngani mwewo Atata mukuŵa mwa newo, na newo mwa mwewo, nawo soti aŵe mwa sewo. Motetyo, ŵanthu wonse azeacetekele kuti mwenituma.
Niŵapa ulemelelo wala wemwinipa kuti aŵe ŵamo ngani mwewo na newo tili ŵamo.
Newo niŵe mwa ŵeve, mwewo mwa newo, kuti aŵe ŵamo ngawo–ngawo. Motetyo, ŵanthu wonse azeaziŵe kuti mwenituma ni mwewo, nipo kuti muŵatemwa ngani mwemunitemwela newo.
“Atata, nupangwa kuti ŵemwinipa, nawo soti aŵe pamo na newo kwanili. Nupangwa kuti awone ulemelelo wangu wemwinipa, cikomo mwinitemwa calo ca pansi cikaliyolengewa.
“Atata wolungama, ŵanthu omekela va pano pansi omuziŵanilini yayi, koma newo nukuziŵani, nipo aŵa ali pano, oziŵa kuti ni mwewo mwinituma.
Niŵaziŵisha va mwewo, nipo nipitilizye kuŵaziŵisha kuti cinthemwa camuli naco mwa newo ciŵe mwa ŵeve, na kuti nane niŵe mwa ŵeve.”







Yesu pecilaŵila ivi, eluta na asambili ŵake ku silya kwa mshambo woyitiwa kuti Kediloni. Kwala kwenze munda, nipo eloŵamo mwala.
Yudasi naye, etwala Yesu kwa alwani wake, enzoŵaziŵa malo ŵala, pakuti Yesu enzopitako kanyinji–kanyinji na asambili ŵake.
Yudasi wala etola umba ya asilikali ŵa Ciroma, pamo na asilikali ŵa ku Ngʼanda ya Mulungu ŵecituma Akulu ŵa Ansembe na Afalisi. Ŵeve eluta ku munda kwala na nyale na myenje na vida va nkhondo.
Yesu eziŵilatu vonse venzekuzomuponela. Tetyo, yeve epanama patuŵa, noŵakonsha kuti, “Kansi musakila ŵani?”
Emuyasuka kuti, “Tusakila Yesu wa ku Nazaleti.” Yesu elaŵila kuti, “Ni newo, nilipo.” Yudasi, womutwala kwa alwani ŵake ŵala, enze nawo pamene apo.
Yesu peciŵayasuka kuti, “Ni newo, nilipo,” ŵeve ewelela ku vuli nopona pansi.
Yesu eŵakonsha soti kuti, “Kansi musakila ŵani?” Ŵeve ŵala elaŵila kuti, “Tusakila Yesu wa ku Nazaleti.”
Yesu elaŵila kuti, “Nakuwuzyani kuti ni newo, nilipo. Lomba keno musakila newo, ŵalekeni aŵa asambili ŵangu alute.”
(Ecita tetyo kuti vikwanilishiwe vecilaŵila kale yeve kuti, “Niliyotayepo na yumo kumo mwa ŵemwinipa.”)
Simoni Petulo enze na cingwandali, ecisolola, notema muzya wa Mkulu wa Ansembe, mpaka kumutenda kwatu ya ku kwanja kwendi. Muzya ŵala zina yake enze Malikusi.
Pamene apo Yesu ewuzya Petulo kuti, “Wezya cingwandali cako mu cinyina. Kansi ukuti nisamwe nthumo ya manzunzo ŵecinipa Atata?”
Umba ya asilikali ŵa Ciroma yala, pamo na citangulila ŵawo, nipo soti asilikali ŵa Ciyuda, ekata Yesu nomumanga.
Potatika eluta naye kwa Anasi, cikomo enze sivyala wake wa Kayafa, enze Mkulu wa Ansembe caka cala.
Kayafa wala niye ewuzya ayake kuti ni ciweme kuti munthu yumo afwe mu malo mwa ŵanthu wonse.
Simoni Petulo na msambili muyakine ekonkha Yesu. Msambili muyakine wala enze woziŵika kwa Mkulu wa Ansembe. Lomba yeve eloŵa pamo na Yesu mu luŵanza ya ngʼanda ya Mkulu wa Ansembe wala.
Koma Petulo epanama pa mulyango kunja. Msambili muyakine wala, enze woziŵika, efuma nakuyolaŵila na msimbi olonda pa mulyango, nomulovya Petulo wala.
Msimbi wala ekonsha Petulo kuti, “Kansi mwewo nimwe ŵamolini wa asambili ŵa munthu uyu?” Yeve elaŵila kuti, “Newo? Yayi.”
Anyanchito pamo na asilikali ŵa Ciyuda ŵala epanama pecikozya mulilo noyota, cikomo kwenze kwizizila. Petulo naye soti epanama pamene apo noyota nawo mulilo wala.
Lomba Mkulu wa Ansembe ekonsha Yesu va asambili ŵake, nipo soti va venzosambizya yeve.
Yesu elaŵila kuti, “Newo nenzolaŵila mosafisama pa menso pa ŵanthu wonse. Nenzosambizya mu makacisi wonse, nipo soti mu Ngʼanda ya Mulungu, mwenzoungana ŵanthu wonse. Niliyolaŵile kanthu kofisa yayi.
Nga lomba munikonshelanji? Konshani ecimvwa venenzoŵauzya. Ŵeve ŵala oziŵa venenzolaŵila.”
Pecilaŵila ivi, yumo mwa asilikali enze peneme pamene apo enyata Yesu mbama imo, elaŵila kuti, “Ungayasuke tetyo kwa Mkulu wa Ansembe?”
Yesu emuyasuka kuti, “Keno nalaŵila moyifya, citomole coyifya ico. Keno nalaŵila vyendi, uninyatila vinji?”
Anasi etumizya Yesu ali womangiwa kwa Kayafa, Mkulu wa Ansembe.
Simoni Petulo enzeakalipeneme oyota nawo mulilo. Lomba ayakine emukonsha kuti, “Kansi wewo soti niwelini yumo mwa asambili ŵa munthu wala?” Petulo ekana, elaŵila kuti, “Yayi.”
Muzya muyakine wa Mkulu wa Ansembe, mkwawo wa munthu wala wecitenda kwatu Petulo, emukonsha kuti, “Kansi ni wewolini wanawona wenze naye mu munda mwala?”
Petulo ekana soti, nipo nsita iyo kombwe elila.
Emutola Yesu kufuma kwa Kayafa kuya naye ku linga ya bwanamkubwa. Mwenze mu matemwakuca. Akulu–akulu ŵa Ayuda aliyoloŵemo nawo mu linga ya bwanamkubwa wala, kuyopa kuti angayifyiwe, pakuti enzopangwa kulya malyelelo ŵa Pasaka.
Motetyo, Pilato efuma noŵakonsha kuti, “Mwamufwana mlandu wanji munthu uyu?”
Ŵeve elaŵila kuti, “Kuti aliyocite ciyipa uyu sembe tiliyomulete kwanu yayi.”
Tetyo, Pilato eŵawuzya kuti, “Mutoleni lomba mwewo, mukamupingule pokonkha Matetulo ŵanu.” Koma Ayuda ŵala elaŵila kuti, “Sewo tuzomelezyewalini kupaya munthu yayi.”
(Vicitika tetyo kuti vikwanilishiwe vecilaŵila Yesu va imfwa yake.)
Pilato eloŵa soti mu linga yake yala, noyita Yesu. Emukonsha kuti, “Kansi wewo, niwe mfumu ya Ayuda?”
Yesu elaŵila kuti, “Kansi mulaŵila ivi mwa mwewo mweka, keno ayakine akuwuzyani va newo?”
Pilato elaŵila kuti, “Newo nine Muyuda kansi? Ŵanthu ŵa mtundu wako, na Akulu ŵa Ansembe, niye akuleta kwa newo. Wecita vinji?”
Yesu eyasuka kuti, “Ufumu wangu ni wa pano pansilini yayi. Ufumu wangu kuti ni wa pano pansi, sembe asambili ŵangu awusha nkhondo kuti nisatwaliwe kwa Akulu ŵa Ayuda. Koma yayi, Ufumu wangu ni wa pano pansilini.”
Pilato elaŵila kuti, “Lomba niye kuti niwe mfumu cendi ŵati?” Yesu elaŵila kuti, “Mwalaŵila mweka kuti nine mfumu. Newo niwela pano pansi nipo nivyalika kuti nizecitile umboni vyendi. Aliyense wa vyendi okumvwa malizu ŵangu.”
Pilato emukonsha kuti, “Vyendi ni vinji?” Pilato pecilaŵila malizu aŵa, efuma soti, noŵawuzya kuti, “Newo munthu uyu numufwanalini na cikomo ciliconse.
Koma pokonkha mwambo wanu, pa nsita ya cisangalalo ca Pasaka nukumangululilani mkaidi yumo. Lomba kansi mupangwa kuti nikumangululileni ‘mfumu ya Ayuda’ iyi?”
Pamene apo ŵeve eŵilikizya kuti, “Wamene uyo yayi, koma Balaba.” (Balaba wala enze cinyankapondo.)
Pamene apo Pilato elamula kuti atole Yesu nomukwapula.
Lomba asilikali eŵila cisote ca minga noyika pa mutu pake. Emuvwalika covwala cisweta ca ufumu,
nakuza kwa yeve nolaŵila kuti, “Timuwoneni, mfumu ya Ayuda!” Nipo etatika kumunyata.
Pilato efuma soti nowuzya umba yala kuti, “Wonani, numufumya kuti muziŵe kuti numufwanalini na mlandu uliwonse.”
Yesu pecifuma, wovwala cisote ca minga cala na covwala cisweta cala, Pilato elaŵila kuti, “Munthu wala uyu.”
Akulu ŵa Ansembe na asilikali ŵa ku Ngʼanda ya Mulungu ŵala peciwona Yesu, eŵilikizya kuti, “Mpanyikeni! Mpanyikeni!” Pilato eŵawuzya kuti, “Mutoleni mukamupanyike. Newo numufwanalini na cikomo.”
Ŵanthu ŵala elaŵila kuti, “Sewo tili na tetulo, nipo pokonkha tetulo yala owamila kufwa, cikomo enze kuti, ‘Nine Mwana wa Mulungu.’”
Pilato pecimvwa malizu aŵa, ecita wowa ngako.
Lomba eloŵa soti mu linga ya bwanamkubwa wala nokonsha Yesu kuti, “Kansi wewo, kwanu ni kuni?” Koma Yesu aliyoyasuke kanthu.
Pamene apo Pilato emukonsha kuti, “Uniyasukalini? Kansi uziŵalini kuti newo nili na mphamvu yokumangulula, nipo soti mphamvu yokupanyika?”
Yesu elaŵila kuti, “Kuti aliyokupeni mphamvu iyo Mulungu, sembe muliyonkhale nayo mphamvu iyo. Ni cikomo cake wanitwala kwa mwewo ali na ciyipa cikulu kopula.”
Pecimvwa malizu aŵa, Pilato epangwa cendi kumumangulula Yesu. Koma Ayuda eŵilikizya kuti, “Mukamumangulula uyu, nimwelini muyawo wa Mfumu ya ku Roma. Aliyense woliyesa mfumu, ni woukila Mfumu ya ku Roma kwala.”
Pilato pecimvwa ivi, efumya Yesu, nakuyonkhala pa mpando wopingulila milandu, pa malo woyitiwa “Nsaka ya Myala” (pa Ciyuda olaŵila kuti “Gabata.”)
Yenze nsiku yokonzekela cisangalalo ca Pasaka, nipo kuti nsita yenze ngani 12 koloko mzuŵa. Pilato ewuzya Ayuda kuti, “Iyi Mfumu yanu.”
Koma ŵeve eŵilikizya kuti, “Mufumyeni! Mufumyeni! Nkhoyani mukamupanyike pa mtanda!” Pilato eŵakonsha kuti, “Nipanyike mfumu yanu kansi?” Akulu ŵa Ansembe elaŵila kuti, “Tiliye mfumu iyakine yayi, koma Mfumu ya ku Roma yeka.”
Pamene apo Pilato etwala Yesu kwa ŵeve kuti akamupanyike pa mtanda. Asilikali ŵala emutola Yesu.
Efuma naye yeve alutakule mtanda wake, nakuya ku malo oyitiwa “Malo ŵa Cibade ca Mutu” (pa Ciyuda olaŵila kuti “Gologota”).
Kwamene uko emupanyika pa mtanda. Epanyika soti ŵanthu ayakine aŵili, muyakine ku kwanja yake kwendi, muyakine ku kwanja yake ya manzyele, Yesu pakati.
Pilato eyikapo colembewa pa mtanda pala. Elembapo kuti, Yesu wa ku Nazaleti, Mfumu ya Ayuda.
Ayuda anyinji eŵelenga colembewa cala, cikomo pa malo pecipanyikiwapo Yesu penze pafupi na mzinda wa Yelusalemu. Colembewa cala cilembewa mu vilaŵilo va Ciyuda, Ciroma, nipo soti Cigiliki.
Akulu ŵa Ansembe ewuzya Pilato kuti, “Osalemba kuti ‘Mfumu ya Ayuda’ yayi, koma kuti, ‘Yeve enzolaŵila kuti, “Nine mfumu ya Ayuda.”’”
Koma Pilato elaŵila kuti, “Vanalemba, nalemba kwasila mphela.”
Asilikali ŵala pecipanyika Yesu, etola covwala cake, nociyaŵa pa nayi msilikali aliyense na citwa cake. Etola soti mkhanjo wake wa mkati. Mkhanjo wala wenze wolukiwa kutatikila palulu mpaka pansi, paliye msono.
Lomba asilikali ŵala ewuzyana kuti, “Osati tiungʼambe, koma ticite mayele kuti tiwone uŵe wa ŵani.” Viyenda tetyo kuti visimikizyike vecilaŵila Malembo kuti, “Eyaŵana vovwala vangu, nipo mkhanjo wangu ewucitila mayele.” Vecicita cendi asilikali ŵala.
Pafupi na mtanda wa Yesu penzopaname anyina ŵake, na mkwawo wa anyina ŵake ŵala, na Maliya mwanakazi wa Kleopa, na Maliya Magadalena.
Yesu peciwona anyina ŵake, na msambili wenzotemwa Yeve ngako ali peneme pafupi, ewuzya anyina wake kuti, “Mama, lomba uyu niye mwana wanu.”
Ewuzya soti msambili wala kuti, “Lomba aŵa niye anyoko.” Nipo kutatikila pamene apo, msambili wala eŵatola anyina ŵala kuya nawo kuyonkhala ku ngʼanda kwake.
Yesu eziŵa kuti lomba vonse vakwanilishiwa. Lomba kuti vikwanilishiwe vecilaŵila Malembo, yeve elaŵila kuti, “Nili na njota.”
Pamene apo penze nongo yozuzya na vinyu vosasa. Asilikali ŵala esunsa cinkhupule mu vinyu wosasa wala, nocisomeka ku kamuti ka hisope, nocifwisha pa kamwa pake.
Yesu pecipokela vinyu wosasa wala elaŵila kuti, “Vonse vakwanilishiwa.” Nipo esondoka mutu notwala mzimu.
Yenze nsiku yokonzekela Sabata. Akulu ŵa Ayuda aliyopangwe kuti mitembo yala iŵe pa mtanda pa nsiku ya Sabata, cikomo Sabata iyo yenze nsiku ikulu. Ni cikomo cake eciyosenga Pilato kuti alamule kuti atyole mendo ŵa ŵanthu wopanyikiwa ŵala, noŵafumyapo.
Lomba asilikali ewela, notyola mendo ŵa yumo wa ŵala aŵili epanyikiwa pamo na Yesu. Ecita soti cimozi–mozi na muyake wala.
Koma pecifwika kwa Yesu, powona kuti wafwa kale, aliyotyole mendo ŵake.
Koma yumo wa asilikali ŵala emulasa mu maŵambo mwake na mkondo, nsita iyo mwifuma milopa na manzi. (
Wala ewona ivi niye ovicitila umboni, kuti namwe soti mucetekele. Umboni wala ni wa vyendi, nipo mwine wake wala oziŵa kuti vakulaŵila ni vyendi.)
 Ivi vicitika teti kuti vizulikizyiwe vecilaŵila Malembo kuti, “Azeatyolewelini fupa iliyonse.”
 Nipo payakine soti Malembo olaŵila kuti, “Ŵanthu akokuzomulolesha wecilasa ŵeve.”
Pa vuli pake Yosefe wa ku Alimatiya esenga Pilato kuti amuzomezye kufumya citanda ca Yesu. (Yosefe wala enze msambili wa Yesu, koma mofisika, cikomo coyopa Akulu ŵa Ayuda.) Lomba Pilato pecimuzomezya, yeve eciyofumyapo citanda cala.
Kwiwela soti Nikodimo, wala enzeewela kwa Yesu usiku potatika pala. Yeve ewela na mafuta wonunkhila ŵa mule oyavizya na aloye, kulemela kwake kwenze ngani makilogilamu makumi atatu (30).
Ŵanthu aŵili ŵala etola citanda ca Yesu, nocivunga mu nyula za malilo pamo na vonunkhila vala, kulingana na mwambo wa malilo ŵa Ciyuda.
Yesu kwecipanyikiwa kwenze kufupi na ku munda. Nipo kwala kwenze malo ŵa lomba, kwenze kukaliyoyikiwa munthu.
Lomba pakuti yenze nsiku yokonzekela Sabata, nipo manda ŵala enze pafupi, eyika Yesu kwala.

Pa nsiku yokonkha Sabata ya Ayuda, mu matemwakuca, Maliya Magadalena ewela ku manda ŵa Yesu. Ewona kuti cimwala cala cafumyiwapo kale pa mulyango ŵa manda ŵala.
Tetyo, ewutuka nakuyofwika kwa Simoni Petulo, na kwa msambili muyakine wala wenzotemwa ngako Yesu. Eŵawuzya kuti, “Afumyamo citanda ca Asikulu mu manda mwala, nipo tuziŵalini kwaciyika!”
Pamene apo Petulo na msambili muyakine wala efuma nakuya ku manda.
Wonse aŵili ewutukila pamo, koma msambili muyakine wala ewutuka kupula Petulo, kutatika yeve kufwika ku manda kwala.
Eŵelama nowona nyula zala za malilo, koma yeve aliyoloŵemo.
Simoni Petulo pecifwika, eloŵa mu manda mwala. Ewona nyula zala za malilo,
nipo soti kanyula kenze ku mutu kwa Yesu. Kanyula kala kenzelini pamo na nyula ziyakine zala, koma pa mbali pa keka, kali kopetewa.
Pamene apo msambili muyakine wala, etatikila kufwika ku manda, naye soti eloŵa; nipo peciwona ivi, ecetekela. (
Mpaka nsita yamene iyo, ŵeve ŵala enzeakaliyomvwisha Malembo ŵakuti Yesu azeawamile kuwuka kwa akufwa.)
Pa vuli pake asambili ŵala ewelela kwawo.
Maliya eciŵa mphela peneme panja pafupi na manda, olila. Penzolila tetyo, eŵelama nosonjelela mu manda mwala,
ewona angelo aŵili wovwala vovwala vituŵa. Angelo ŵala enzeenkhala pansi, muyakine ku mutu, muyakine ku mendo pa malo pala pecenze cilala citanda ca Yesu.
Ŵeve emukonsha kuti, “Mama, mulila vinji?” Yeve elaŵila kuti, “Cikomo aŵafumya Asikulu ŵangu, nipo nuziŵalini kwaŵayika.”
Pecilaŵila ivi ecewuka, nowona Yesu ali peneme pamene apo, koma aliyomuziŵe kuti ni Yesu.
Lomba Yesu emukonsha kuti “Mama, mulila vinji? Mupangwa ŵani?” Maliya enzoyesa kuti ni wa ku munda kwala, motetyo, emuwuzya kuti, “Mwepo, keno mwaŵafumya ni mwewo, muniwuzye kwa mwaŵayika, kuti nikaŵatole.”
Yesu elaŵila kuti, “Maliya!” Maliya ecewuka, nolaŵila kuti, “Raboni!” (Niye kuti “Asambizyi” mu Ciyuda.)
Yesu emuwuzya kuti, “Osanikata, pakuti nikaliyokwela kuya kwa Atata. Koma nkhoyani kwa enekwasu, mukaŵauzye kuti, ‘Nukwela kuya kwa Atata, ali Awusu wanu soti; kwa Mulungu wangu, ali Mulungu wanu soti.’”
Maliya Magadalena wala eluta, nowuzya asambili ŵala kuti, “Naŵawona Asikulu.” Nipo eŵawuzya vecimutuma Asikulu ŵala.
Mcingulo pekwefipa pa nsiku ya Sondo yamene yala, asambili ŵala enze pamo. Viseko venze vokhoma, cikomo enzoyopa Akulu ŵa Ayuda. Lomba Yesu ewela nopanama pakati pawo nolaŵila kuti, “Mtendele uŵe namwe!”
Pecilaŵila tetyo, eŵawonesha manja ŵake na mu maŵambo mwake, nipo asambili ŵala etemwa ngako poŵawona Asikulu wala.
Yesu elaŵila soti kuti, “Mtendele uŵe namwewo. Ngani mwecinitumila Atata, nane nukutumani soti.”
Pa vuli pake eŵafuzilila mphuye na kuti, “Pokelani Mzimu Mtuŵa.
Ŵanthu ŵatimuzelekelele macimo ŵawo, azealekelelewe cendi; koma ŵatimuzelekelelelini, azelekelelewelini yayi.”
Yumo wa asambili ŵala kumi na aŵili, Thomasi woyitiwa Mapasa enzelini pamo na ayake peciwela Yesu.
Lomba asambili ayake ŵala emuwuzya kuti, “Sewo tiŵawona Asikulu.” Koma Thomasi elaŵila kuti, “Nikakana kuwona viŵanga va misumali mu manja mwawo, nopitishamo kwanja yangu mu maŵambo mwawo, ningacetekelelini konse.”
Pepepita Sondo imo, asambili ŵala enze soti mu ngʼanda mwala, nipo Thomasi enze nawo. Viseko venze vokhoma, koma Yesu ewela, nopanama pakati pawo elaŵila kuti, “Mtendele uŵe namwewo!”
Pecilaŵila tetyo, ewuzya Thomasi kuti, “Ika cikumo cako apa, wona manja ŵangu. Tambulula kwanja yako, uyipitishe mu maŵambo mwangu umu. Leka kukayika, utatike kucetekela.”
Thomasi elaŵila kuti, “Asikulu ŵangu! Mulungu wangu!”
Yesu elaŵila kuti, “Kansi wacetekela cikomo waniwona? Ni woshukishiwa ocetekela cukanga aliyowone.”
Yesu ecita soti viziŵikilo viyakine vinyinji vokanganisha pa menso pa asambili ŵake, viliyolembewe mu buku iyi.
Koma ivi vilembewa kuti mucetekele kuti Yesu niye Mpulumushi cendi Wolayizyiwa wala, Mwana wa Mulungu, nipo kuti pocetekela muŵe na moyo mu zina yake.











Pa vuli pake Yesu eliwonesha soti kwa asambili ŵake ku Cimmana ca Galileya. Eliwonesha moteti:
Simoni Petulo, Thomasi woyitiwa Mapasa, Nataniyele ofumila ku munzi wa Kana mu calo ca Galileya, Yakobo na Yohane (ŵana ŵa Zebedayo), nipo soti asambili ayakine aŵili, enze pamo.
Simoni Petulo eŵawuzya kuti, “Newo nikuyokata masaŵi.” Ŵeve elaŵila kuti, “Nase soti tukuya nawe.” Eyima nakuyoloŵa mu wato. Koma usiku wamene wala aliyokatepo kanthu.
Pekwecica Yesu epanama pa silya. Koma mphela asambili ŵala aliyoziŵe kuti ni Yesu.
Lomba yeve eŵakonsha kuti, “Kansi mwe ayasu, mwakatako angani?” Ŵeve elaŵila kuti, “Yayi cendi, tawelako tyala.”
Yesu eŵawuzya kuti, “Pozani kombe ku kwanja kwendi kwa wato, mukateko kanthu.” Ŵeve epoza cendi, nipo aliyotweshe kuyidonsa soti cikomo ca kupaka kwa masaŵi.
Pamene apo msambili wala, wenzotemwa ngako Yesu, ewuzya Petulo kuti, “Ni Asikulu!” Pamene apo Simoni Petulo ecimvwa kuti ni Asikulu, evwala mkhanjo wake (cikomo enzeewuvula), nipo elumphila mu cimmana.
Koma asambili ayakine ŵala ewela na wato ku silya odonsa kombe yozula na masaŵi. Enzelini kutali na ku silya, koma pafupi, ngani mamita makumi kumi.
Pecifwika ku silya, ewona mulilo wa malasha, pali masaŵi, nipo soti mkate.
Yesu eŵawuzya kuti, “Welani nawo masaŵi ayakine ŵamwakata.”
Pamene apo Simoni Petulo eloŵa mu wato mwala nodonsela kombe yala ku silya, yozula na masaŵi akulu okumana makumi kumi na makumi asanu na mphuzyo zitatu (153). Cukanga kuti masaŵi wala enze anyinji tetyo, kombe iliyongʼambike.
Yesu eŵawuzya kuti, “Welani mulye.” Koma mwa asambili ŵala penzeve cukanga yumo eyuma mtima kumukonsha kuti, “Nimwe ŵani?” Pakuti eziŵa kuti ni Asikulu.
Yesu ewela notola mkate wala noŵapa. Ecita soti tetyo na masaŵi ŵala.
Aka kenze ka citatu kuti Yesu awonekele kwa asambili ŵake yeve peciwukishiwa kwa akufwa.
Ŵeve pecisilizya kulya, Yesu ekonsha Petulo kuti, “Wewo Simoni, mwana wa Yohane, kansi unitemwa cendi kupula mwakunitemwela aŵa?” Yeve elaŵila kuti, “Eee Asikulu, muziŵa kuti nukutemwani.” Yesu emuwuzya kuti, “Samala mbelele zangu.”
Yesu emukonsha soti ka ciŵili kuti, “Wewo Simoni, mwana wa Yohane, kansi unitemwa cendi?” Yeve elaŵila kuti, “Eee Asikulu, muziŵa kuti nukutemwani.” Yesu emuwuzya kuti, “Samala mbelele zangu.”
Yesu emukonsha ka citatu kuti, “Wewo Simoni, mwana wa Yohane, kansi unitemwa?” Petulo etatika kumvwa citinthi kuti Yesu omukonsha ka citatu kuti, “Kansi unitemwa?” Nipo elaŵila kuti, “Asikulu, muziŵa vonse. Muziŵa kuti newo nukutemwani.” Yesu emuwuzya kuti, “Samala mbelele zangu.
Pewenze mulumbwana, wenzozivwalika weka nakuya kulikonse kwewenzopangwa kuya. Koma kulaŵila vyendi ukazokulukazya, uzeutambulule manja wako, nipo muyakine azeakumange nakuya nawe kwawusapangwa.”
(Yesu elaŵila vamene ivi popangwa kuŵaziŵisha mwatiazeafwile nocinzika Mulungu Petulo.) Pecilaŵila tetyo, ewuzya Petulo kuti, “Unikonkhe.”
Petulo pecicewuka, ewona msambili wala Yesu wenzotemwa oŵakonkha. Niye msambili wala esamila pa nganga pa Yesu pa malyelelo ŵala nomukonsha kuti, “Asikulu, watiazemutwaleni kwa alwani ŵanu ni ŵani?”
Petulo peciwona msambili wala, ekonsha Yesu kuti, “Asikulu, nga uyu tyani?”
Yesu emuwuzya kuti, “Keno nupangwa kuti yeve aŵe moyo mpaka nikawele soti, ni vinji kwa wewo? Wewo unikonkhe.”
Cikomo ca ici mbili imvwika pakati pa enekwawo kuti msambili muyawo wala azafwelini. Koma Yesu aliyomuwuzye kuti azafwelini yayi, koma elaŵila kuti, “Keno nupangwa kuti yeve aŵe moyo mpaka nikawele soti, kansi ni vinji kwa wewo?”
Uyo niye msambili wala ocitila umboni vicitika vala, nipo niye evilemba. Tuziŵa kuti umboni wake wala ni wa vyendi.
Koma vilipo viyakine vinyinji venzocita Yesu. Kuti vilembewa vonse ivi, nulingilila kuti pa calo conse ca pansi sembe paliye malo okwanila mabuku wonse olembewa ŵala.
































Ateyofilo, mu buku yangu yotatika yala nikulembelani vonse venzocita Yesu nosambizya kufumila potatika,
kufwikila nsiku yecitolewa kuya Kululu. Mwa mphamvu ya Mzimu Mtuŵa, enzowuzya nthumi zecisalula zala vatizizecite.
Yeve pecipayiwa, eliwonesha wa moyo kwa ŵala mwa njila zinyinji zosimikizya. Eŵawonekela nolaŵila nawo va Ufumu wa Mulungu masiku makumi anayi.
Peenze nawo pamo, Yesu eŵawuzya kuti, “Musafumemo mu Yelusalemu, koma mulindile cawanzi cecilayizya Atata, ngani mwanikuwuzyilani.
Pala Yohane enzobatiza na manzi, koma pakaliyopita masiku anyinji, mwewo muzemubatiziwe na Mzimu Mtuŵa.”
Tetyo, atumiki ŵala peciwungana, ekonsha Yesu kuti, “Asikulu, kansi ino niye nsita yatimunkhazikishe soti ufumu wa Isilayeli?”
Yeve eyasuka kuti, “Ni nchito yanulini kuti muziŵe nsita keno nyengo pativizevicitike vecinkhazikisha Atata mwa ulamulilo wawo.
Koma muzemupokele mphamvu, akazowela pa mwewo Mzimu Mtuŵa, nipo muzaŵe mboni zangu ku Yelusalemu, ku Yudeya na ku Samaliya konse, mpaka ku malekezyelo ŵa calo ca pansi.”
Pecilaŵila ivi, Yesu etolewa kuya Kululu, ŵeve ololesha. Nipo mkumbi wimupokelela nomufisa, ŵeve osamuwona soti.
Atumiki ŵala pezenzololesha Kululu kwenzokuya yeve, movundumukizya ŵanthu aŵili enzovwale vituŵa epanama pa mbali pawo.
Ŵala ŵanthu eŵakonsha kuti, “Mwewo ŵanthu ŵa ku Galileya, ni cinji mwayingopanama kulolesha kululu? Yesu watolewa kufuma pakati panu kuya Kululu, akawele soti ngani mwamwamuwonela akuya Kululu.”
Nthumi zala zewelela ku Yelusalemu kufuma ku Lupili ya Olivi. Msenga wake kufumila ku Yelusalemu ukwanila pafupi–fupi kilomita imo.
Peziloŵa mu mzinda mwala, zikwela ku cipinda ca palulu kwezenzonkhala. Penze Petulo, Yohane, Yakobe na Andeleya; Filipo na Thomasi; Batulumeyo na Mateyo; Yakobe (mwana wa Alifeyo), na Simoni (wa mu cipani ca Zelote), nipo soti Yudasi (mwana wa Yakobe),
wonse aŵa enzokoselela kulomba na mtima umo, pamo na anakazi ayakine, na Maliya anyina ŵa Yesu, nipo soti na enekwawo ŵa Yesu.
Nsiku iyakine, pepepita masiku atontho, Petulo epanama pakati pa enekwawo. Ŵanthu ŵala wonse pamo enze ngani makumi kumi na makumi aŵili (120). Petulo eŵawuzya kuti,
“Mwenekwasu, kwenzowamila kuti vicitike cendi vecilaŵililatu Malembo va Yudasi. Pala kupitila mwa Davide, Mzimu Mtuŵa elaŵila va yeve, etangulila ŵanthu kuyokata Yesu.
Yudasi wala enze yumo wa umba yasu, nipo epokela udindo wakuti awotumikila pamo na sewo.”
(Esita munda na ndalama zecitola pocita cosalungama cala. Kwamene uko epona pansi na mutu, nokezuka pakati, mala ŵake wonse nokhutuka.
Ŵanthu wonse onkhala mu Yelusalemu ecimvwa ivi, tetyo mu kulaŵila kwawo munda wala ewuteya zina yakuti “Akeledama,” niye kuti, “Munda wa Milopa.”)
Petulo epitilizya kulaŵila, “Pala mu buku ya Masalimo muli malizu olaŵila kuti, ‘Ngʼanda yake iyaluke matongwe, pasaŵe munthu wolalamo.’ Muli malizu ayakine soti olaŵila kuti, ‘Muyakine apokele nchito yake.’
Motetyo, ni ciweme tisalule mwanalume yumo waŵa okatizyana nase nsita zonse Asikulu Yesu penze pakati pasu,
kutatikila pecibatiziwa na Yohane mpaka nsiku yecitolewa kufuma pakati pasu kuya Kululu. Yumo mwa ŵanthu aŵa aŵe mboni pamo na sewo, yakuti, Yesu ewuka kwa akufwa.”
Pamene apo etomola mazina aŵili; Yosefe enzoyitiwa Balasaba (zina yake iyakine ni Yusto), na Matiyasi.
Nipo elomba kuti, “Asikulu, mwewo muziŵa mitima ya ŵanthu wonse, tiwonesheni ni ŵani mwa aŵa aŵili wamwasalula
kuti apokele nchito iyi ya unthumi, mu malo mwa Yudasi wala eleka nipo eluta ku malo omuwamila.”
Tetyo, eŵacitila mayele ŵala ŵanthu aŵili. Mayele ŵala eponela Matiyasi, nipo yeve eyangizyiwa pa umba yala ya nthumi kumi na yumo.





Nsiku ya cisangalalo ca Pentekosti peyifwika, ŵala wonse enze pamo mu ngʼanda imo.
Movundumukizya kwimvwika kufumila kululu mlilimo ngani mphepo ikulu, nozuzya ngʼanda yonse yenzonkhalamo.
Nipo ewona ngani tumalulimi twa mulilo twiyaŵikana nonkhala pa ŵeve, aliyense kake.
Wonse ŵala ezuzyiwa na Mzimu Mtuŵa, nipo etatika kulaŵila vilaŵilo va cilwendo, ngani Mzimu mwenzoŵalaŵilishila ŵala.
Tetyo, mu Yelusalemu mwala mwenze Ayuda ayakine, ŵanthu otemwa Mulungu, ofumila ku vyalo vonse va pansi.
Mlilimo wala pewimvwika, ŵanthu anyinji ewungana. Wonse ekanganishiwa, cikomo aliyense mwa ŵeve enzoŵamvwa olaŵila cilaŵilo cake.
Ekanganishiwa, nosiliwa nzelu nipo elaŵila kuti, “Kansi wonse aŵa olaŵila ni Agalileyalini?
Nga, ni cikomo canji aliyense mwa sewo tuŵamvwa olaŵila mu cilaŵilo ca kwawo?
Ayakine mwa sewo na Apaliti na Amedi na Ayelami, ayakine ni wonkhala ku Mesopotamiya, ku Yudeya na ku Kapadokiya, ku Ponto na ku Asiya,
ku Filijiya na ku Mpamfiliya, ku Ejipito, na ku madela ŵa Libiya kufupi na ku Kilene, ayakine ni alwendo ofumila ku Roma,
niye kuti Ayuda na ayakine okonkha va Ciyuda. Ayakine soti ni Akilete na Alabu, koma tonse tuŵamvwa aŵa ŵanthu olaŵila mu vilaŵilo vasu va nchito ikulu ya Mulungu.”
Wonse ekanganishiwa nosiliwa nzelu, nipo etatika kukonshana kuti, “Kansi ici ni cinji?”
Koma ayakine enzoyingoseka nolaŵila kuti, “Akolwa vinyu wa lomba.”
Koma Petulo epanama pamo na nthumi zala kumi na yumo, nipo elaŵila moŵilikizya kuti, “Mwewo Ayuda, na mwewo monse munkhala mu Yelusalemu muno, mvwani nipo mumvwishishe luweme malizu ŵangu.
Aŵa ŵanthu aliyokolwe yayi, ngani mwamulingililila mwewo, pakuti nsita ikali 9 koloko mmawa.
Koma ivi niye vecilaŵila Mneneli Yoweli va ku nthangu kuti,
‘Mulungu olaŵila kuti, Pa masiku osilizya nizeniyike Mzimu wangu mwa ŵanthu wonse. Ŵana ŵanu analume na anakazi azoŵilizya va Mulungu; alumbwana ŵanu azowona vinthu menso na menso, nipo akulukazi azolota maloto.
Ni vyendi, pa masiku awo nizeniyike Mzimu wangu, cukanga mwa ŵazya ŵangu analume na anakazi, nipo azoŵilizya va Mulungu.
Nizenicite vokanganisha ku mkumbi wa Kululu, nipo pano pansi viziŵikilo ivi: milopa, mulilo na cusi catolo–tolo.
Zuŵa ikayaluke ngani mfinzi nipo mwezi ngani milopa, ikaliyofwika nsiku ikulu na ya ulemelelo ya Asikulu Mulungu.’”
Pamene apo aliyense watiazeacinzike zina ya Asikulu molicefya, azeapulumuke.
“Mwewo Aisilayeli, mvwani malizu aŵa. Yesu wa ku Nazaleti enze munthu wecituma Mulungu kwa mwewo. Mulungu emusimikizyilani ivi na va mphamvu, vokanganisha na viziŵikilo venzocita kupitila mwa yeve pakati panu, ngani muziŵa.
Tetyo, Yesu uyo etwaliwa mweciwamyilatu Mulungu, na mwakuziŵila yeve vinthu. Koma mwewo mwimupaya pomutwala ku ŵanthu woyifya kuti amupanyike pa mtanda.
Koma Mulungu emumangulula ku voŵaŵa va imfwa, nomuwukisha kwa akufwa, cikomo cenzelini cowamila kuti acimfyiwe na imfwa.
Pala Davide polaŵila va yeve elaŵila kuti, ‘Nuwona Asikulu Mulungu pa menso pangu nsita zonse; pakuti akuŵa ku kwanja kwangu kwendi kuti ningasungʼuzyike.
Ni cikomo cake mtima wangu wisangalala, nipo nilaŵila motemwa. Muŵili wangu uzeunkhale soti mu cicetekelo. Ni cendi, cukanga muŵili wangu wamene uzeupumule mu manda,
nucetekela kuti muzenisiyelini ku malo ŵa ŵanthu akufwa, keno kulekelela Atuŵa ŵanu kuti awole.
Mwiniziŵisha njila ya kuya ku moyo, nipo muzemunizuzye na cisangalalo pa menso panu.’”
“Mwenekwasu, ningalaŵile namwe mosimikizya va kolo yasu Davide. Yeve emwalila, noyikiwa mu manda, nipo manda ŵake alipo mpaka lomba.
Pala yeve enze mneneli, nipo eviziŵa Mulungu vemulayizya molapila vakuti yumo mwa azikulu ŵake niye ŵatiazeloŵe ufumu wake.
Niye kuti Davide wala ewonelatu vamene ivi, vakuti Kristu azeawuke kwa akufwa, nipo pamene apo elaŵila malizu ŵala olaŵila kuti, ‘Yeve aliyosiyiwe ku malo ŵa ŵanthu akufwa, nipo muŵili wake uliyowole.’”
“Yesu wala, Mulungu emuwukisha cendi kwa akufwa, nipo tonse nise mboni za ivi.
Yeve ecinzikiwa kuŵa ku kwanja kwendi kwa Mulungu, nopokela Mzimu Mtuŵa, wecilayizya Atata. Nipo vamuwona na kumvwa niye cawanzi cake cawatitumizyila.”
“Pala Davide aliyokwele kuya Kululu, koma yeve yeka elaŵila kuti, ‘Leza ewuzya Asikulu ŵangu kuti, “Nkhala ku kwanja kwangu kwendi;
 mpaka nikayalushe alwani ŵako kuti aŵe ngani cokandapo mendo ŵako.”’”
“Tetyo, ŵazomelezyeni Aisilayeli wonse aziŵe cendi kuti Yesu wala mwewo wamwipanyika pa mtanda wala, Mulungu emuyalusha kuti aŵe Asikulu na Mpulumushi.”
Ŵanthu pecimvwa ivi, viŵalasa ku mtima, nipo ekonsha Petulo na nthumi ziyakine zala kuti, “Enekwasu, nga lomba sewo ticite vinji?”
Petulo eŵawuzya kuti, “Yalukani mtima, nipo aliyense wa mwewo abatiziwe mu zina ya Yesu Kristu. Mukacita tetyo macimo ŵanu alekelelewe, nipo muzemupokele cilambu ca Mzimu Mtuŵa.
Pala Mulungu vecilayizya, elayizyila mwewo, ŵana ŵanu, nipo ŵanthu wonse onkhala kutali, wonse ŵamene Asikulu Mulungu wasu ŵatiazeyite.”
Petulo elaŵila soti malizu ayakine anyinji, noŵacenjezya kuti, “Fumankoni ku malingililo ovyongoloka ŵa luko iyipa ino.”
Pamene apo, ŵanthu ecimvwa malizu ŵake ŵala, ebatiziwa, nipo nsiku iyo ŵanthu ngani myanda itatu (3,000) eyangizyiwa pa winji wawo.
Ŵanthu ŵala, enzowungana molitwala kuti amvwe vezenzosambizya nthumi. Enzomvwana, nipo enzokulya cakulya nolombela pamo.
Ŵanthu wonse enzoyopa Mulungu powona vokanganisha na viziŵikilo vinyinji vezenzocita nthumi.
Ocetekela wonse enze okatizyana, nipo enzoyaŵana vinthu vawo.
Enzositisha vonse venze navo, nipo ndalama zake enzoyaŵila wonse, malinga ni kusoŵa kwa aliyense.
Nsiku na nsiku enzoungana na mtima umo mu Ngʼanda ya Mulungu, nipo enzolyela pamo ku ngʼanda zawo. Enzokulya cakulya cawo cala motemwa nipo na mtima wa mtendele.
Enzotembezya Mulungu, nipo ŵanthu wonse enzoŵawamila mtima. Nipo nsiku na nsiku Asikulu enzoŵayangizyila ayakine opokela cipulumusho.
Pa nsiku iyakine, Petulo na Yohane enzokuya ku Ngʼanda ya Mulungu pa 3 koloko mcingulo nsita ya malombelo.
Ŵanthu ayakine etakula munthu wopunduka mendo kavyalikilo. Masiku wonse enzomuyika pa mulyango wa Ngʼanda ya Mulungu poyitiwa “Mulyango Uweme,” kuti yeve akosenga ku ŵanthu oloŵa mu Ngʼanda mwala.
Yeve peciwona Petulo na Yohane oloŵa mu Ngʼanda ya Mulungu, eŵasenga kuti amupeko kanthu.
Ŵeve emulolesha, nipo Petulo emuwuzya kuti, “Tiloleshe.”
Yeve eŵalolesha cendi nolingilila kuti apokele kanthu kufumila kwa ŵeve.
Koma Petulo emuwuzya kuti, “Ndalama tiliye, koma nikupe canili naco: mu zina ya Yesu Kristu wa ku Nazaleti, yenda!”
Pecicita tetyo, emukata kwanja ya kwendi, nomuyimya. Pamene apo mendo ŵake na nkhokola zake zitangʼa.
Elumpha, nopanama, notatika kuyenda, nipo eloŵa nawo mu Ngʼanda ya Mulungu woyenda nolumpha notembezya Mulungu.
Nipo ŵanthu wonse pecimuwona oyenda, notembezya Mulungu,
emuziŵa kuti ni wala enzonkhala pa Mulyango Uweme wa Ngʼanda ya Mulungu. Nipo ekanganishiwa na vimucitikila.
Munthu wala pecikangamila Petulo na Yohane, ŵanthu wonse ekanganishiwa, noŵawutukila ku lukolo yoyitiwa lukolo ya Solomoni.
Petulo peciwona ivi, elaŵila nawo ŵanthu ŵala kuti, “Mwewo Aisilayeli, ni cikomo canji mukanganishiwa na ivi? Ni cikomo canji mutilolesha ngani kuti tamupozya uyu munthu na mphamvu zasu–zasu? Kansi muyesa kuti ni cikomo cakuti nise wolomba Mulungu kopula?
Yayi, koma Mulungu wa makolo ŵasu, Abulahamu, Isaki na Yakobo, etwala ulemelelo kwa Yesu Mtumiki wake, mwewo mwimutwala kwa alwani ŵake na kumkana pa menso pa Pilato, cukanga Pilato wala enzeelingilila kuti amumangulule.
Yesu enze mtuŵa mtima na wolungama, koma mwewo mwimukana, nipo mu malo mwake mwisenga kuti akumangululileni cinyankapondo.
Mwipaya wakupa moyo, koma Mulungu emuwusha kwa akufwa. Sewo nise mboni za ivi.
Uyu munthu, wamuwona nipo mumuziŵa, wacetekela zina ya Yesu. Cicetekelo ca ali naco mwa Yesu, niye catangʼisha mendo ŵake, ca mupozya ngako, ngani mwewo monse mwamwamuwonela.
“Nipo lomba mwenekwasu, nuziŵa kuti mwewo na akulu–akulu ŵanu mwicita ivi mosaziŵa.
Koma Mulungu elaŵililatu mwa aneneli wonse kuti Kristu wake azamvwe voŵaŵa, nipo vicitika motetyo.
Tetyo, yalukani mtima nowelela kwa Mulungu, kuti akufafanizileni macimo ŵanu. Mukazotetyo, Asikulu azekupeni nsita yopumula,
nipo azemtumizyileni Yesu wala wecisalulilatu kuti aŵe Mpulumushi wanu.
Yeve enzowamila kuŵa Kululu mpaka nsita yowamya vonse kwa lomba, ngani Mulungu mwecinenela kutatikila macezo mwa aneneli ŵake atuŵa mtima.
 Pala Mose elaŵila kuti, ‘Asikulu Mulungu azeasalule yumo pakati pa enekwanu, kuti aŵe Mneneli wanu ngani newo. Muzemumvwile vonse vatiazeakuwuzyeni yeve.
Aliyense watiakaleke kumvwila Mneneli wala, azeamufumyiletu mwa Aisilayeli nomuceneka.’
“Nipo aneneli wonse elaŵila, kutatikila Samuyeli, mpaka wonse ŵatiakawele pa vuli pake, enzoŵilizya va masiku ŵano.
 Mulungu vecilayizya kupitila mwa aneneli ni vokumya mwewo ŵana ŵawo. Mwamene umo soti cipangano cecicita na makolo ŵanu cukumya mwewo mwe ŵana ŵake. Pala ewuzya Abulahamu kuti, ‘Mwa cizukulu cako ciyakine cizecishukishe mitundu yonse ya ŵanthu ŵa pa calo ca pansi.’
Tetyo, Mulungu pecisalula mtumiki wake, etatikila kumtuma kwa mwewo, kuti akushukisheni poyavya aliyense mwa mwewo kuleka njila zake ziyipa.”
Petulo na Yohane akalulaŵila na ŵanthu ŵala, kwiwela ansembe pamo na mkulu wa asilikali ŵa ku Ngʼanda ya Mulungu, na ayakine ŵa mu cipani ca Asaduki.
Ŵeve enzewokalipa cikomo cakuti nthumi zala ziŵili zenzosambizya ŵanthu noŵilizya kuti, “Pakuti Yesu ewuka kwa akufwa, niye kuti akufwa azeawuke soti.”
Lomba ekata Petulo na Yohane, pakuti kwenze kwefipa kale, eŵayika mu jele kufwikila mmawa.
Koma anyinji mwa ŵanthu ecimvwa malizu ŵala ŵa nthumi, ecetekela. Ciŵelengelo ca wocetekela ŵala cikwanila myanda isano (5,000).
Mmawa mwake acitangulila ŵa Ayuda, akulu ŵawo na Asambizyi ŵa Matetulo ewungana ku Yelusalemu.
Kwenze soti Anasi, Mkulu wa Ansembe, pamo na Kayafa, Yohane, Alekisandelo na ayakine wonse ŵa ku banja kwa Mkulu wa Ansembe.
Tetyo, epanamika Petulo na Yohane pakati pawo noŵakonsha kuti, “Kansi vala vemwenzocita, mwivicita na mphamvu yanji, keno mwivicita mu zina ya ŵani?”
Petulo, pecizuzyiwa na Mzimu Mtuŵa eŵayasuka kuti, “Mwewo acitangulila na akulu–akulu muli apa,
kansi mutikonsha lelo va nchito iweme icitika pa munthu wopunduka ŵala, nopozyewa kwake?
Muziŵiletu lomba mwewo monse, na Aisilayeli wonse, kuti munthu uyu ali peneme wa moyo pa menso panu cikomo ca mphamvu ya zina ya Yesu Kristu wa ku Nazaleti. Wala wemwipanyika pa mtanda, koma Mulungu emuwukisha kwa akufwa.
 Yesu wala Malizu ŵa Mulungu olaŵila kuti, ‘Mwala wemwikana mwewo amisili womanga ngʼanda, wayaluka mwala wa pa ngondya, wopangwika ngako.’
Nipo paliye muyakine aliyense angapulumushe ŵanthu, pakuti pa calo conse ca pansi paliye zina iyakine Mulungu yecipa ŵanthu kuti tipulumuke nayo.”
Ŵa mu nsaka ŵala ekanganishiwa powona kutangʼa mtima kwa Petulo na Yohane, nipo soti poziŵa kuti enze ŵanthu wamba, osasambilila ngako. Apo eziŵa kuti enze ayake ŵa Yesu.
Lomba powona soti munthu wopozyewa wala ali peneme pafupi na Petulo na Yohane esoŵa poŵasushila.
Tetyo, peciŵalamulila kuti afume mu nsaka ya milandu yala, ŵa mu nsaka mwala etatika kulaŵizyana.
Elaŵila kuti, “Kansi tiŵacite cinji aŵa ŵanthu? Pakuti ŵanthu wonse onkhala mu Yelusalemu muno oziŵa kuti aŵa ecita cendi ciziŵikilo cokanganisha, nipo sewo ivi tingakanelini.
Koma kuyopa kuti mbili iyi ingaŵilikile paliponse, tiyeni tiŵacenjezye moŵayofya kuti polaŵila na munthu aliyense osati akatomole soti zina ya Yesu.”
Pecicita tetyo eŵayita, noŵalamula kuti asatomole soti keno kusambizya va zina ya Yesu.
Koma Petulo na Yohane eŵayasuka kuti, “Pingulani mweka, kansi pa menso pa Mulungu ni ciweme kumvwila mwewo kupula kumvwila Mulungu?
Sewo niye kuti tingalekelini kulaŵila vetiwona novimvwa.”
Ŵa mu nsaka mwala, eŵacenjezya soti moyofya kupula kale, noŵamangulula. Aliyofwane njila yoŵalangila, pakuti ŵanthu wonse enzotembezya Mulungu cikomo ca vecitika vala.
Nipo munthu wopozyewa mokanganisha enze ŵa vyaka vopitilila makumi anayi (40).
Petulo na Yohane pecimangululiwa, eluta kwa ayawo noŵawuzya vonse veciŵawuzya Akulu ŵa Ansembe na Akulu ŵa Ayuda.
Ŵeve pecimvwa ivi, wonse etatika kulomba na mtima umo. Elaŵila kuti, “Asikulu, ni mwewo mwilenga calo ca Kululu, calo ca pansi, cimmana, na vonse vilimo.
Mwa Mzimu Mtuŵa mwilaŵilisha kolo yasu Davide, mtumiki wanu, pecilaŵila kuti, ‘Ni cikomo canji ŵanthu ŵa kunja ekalipa, ŵanthu ŵa mitundu iyakine elingililanji viliye nchito?
 Mafumu ŵa calo ca pansi ewamya, akulu ŵa boma ewungana pamo kukangana na Kristu wake wala.’
“Ni vyendi, Helode na Ponsiyo Pilato ewungana mu mzinda muno pamo na ŵanthu ŵa kunja, nipo soti na ŵanthu ŵa Isilayeli kuti akangane na Yesu, Mtumiki wanu mtuŵa wamwizoza.
Motetyo, ŵeve ecita cendi vonse vala vemwikonzekelatu kale Mwewo mwa mphamvu zanu na nzelu zanu kuti vicitike.
Niye kuti lomba Asikulu, wonani vakutiyofya navo ivi, nipo mutiyavye sewo atumiki wanu, kuti tilaŵile malizu ŵanu motangʼa mtima cendi.
Tambululani kwanja kwanu kuti apole, nipo pacitike viziŵikilo na vokanganisha mu zina ya Mtumiki wanu mtuŵa.”
Pecisilizya kulomba, ngʼanda yecisonkhanilamo yala itatika kusungʼuzyika. Wonse ezuzyiwa na Mzimu Mtuŵa, notatika kulaŵila Malizu ŵa Mulungu motangʼa mtima.
Winji wonse wa wocetekela wenze na mtima umo, na malingililo ŵamo. Penzeve munthu elaŵila kuti, “Va nili navo ni vangu–vangu,” koma aliyense enzotwala vake vonse kuti viŵe va wonse.
Nthumi zenzocita umboni na mphamvu ikulu kuti Asikulu Yesu ewuka cendi kwa akufwa, nipo wonse Mulungu enzoŵawamila mtima ngako.
Penzeve munthu wosoŵa kanthu pakati pawo, cikomo wonse enze na minda, keno ngʼanda, enzovisitisha nakuza na ndalama zawo kuzozitwala kwa nthumi.
Nipo ndalama zala enzoyaŵila munthu aliyense kulingana na kusoŵa kwake.
Penze munthu zina yake Yosefe, wa banja ya Levi, wa mtundu wa ku Kipilo, nthumi zemuyita Banabasi (niye kuti, “Wokosesha mtima”).
Naye soti esitisha munda wake, nakuza na ndalama zake kuzozitwala kwa nthumi.

Penze munthu soti, zina yake Ananiya, pamo na mkazi wake Safila, esitisha munda wawo.
Mopangana na mkazi wake, epatulapo ndalama ziyakine za munda wala, nakuyotwala zosalila kwa nthumi.
Koma Petulo emukonsha kuti, “Wewo Ananiya, ni cikomo canji wazomelezya mtima wako kukatiwa na Satana mpaka notalizya wenye Mzimu Mtuŵa popatula ndalama ziyakine za munda wako?
Pewenze ukaliyowusitisha wenzelini wako kansi? Nipo pawiwusitisha, ni palalini ndalama zake zenze mu manja mwako? Nga wizomelezya tyani voteti mu mtima mwako?”
Ananiya pecimvwa malizu aŵa, epona pansi, nakufwa pamene apo. Nipo ŵanthu ecimvwa ivi ecita wowa ukulu.
Lomba alumbwana ewela nomuvunga mu nyula. Emutakula nakuyomuyika mu manda.
Pepepita maola atatu, mkazi wake eloŵa, osaziŵa vacitika.
Petulo emukonsha kuti, “Niwuzyeni, kansi positisha munda wanu, mtengo wake wenze ndalama izi?” Mwanakazi wala elaŵila kuti, “Eee, mtengo wake wenze wamene uyu.”
Tetyo, Petulo emukonsha kuti, “Ni cikomo canji mwipangana kuyesa Mzimu wa Asikulu? Nipo ŵanthu ayika alume ŵanu ni aŵa ali pa mulyango apa, akutakuleni namwe soti.”
Pamene apo epona pansi ku mendo kwa Petulo, nakufwa. Alumbwana ŵala peciloŵa emufwana wafwa kale. Emutakula nakuyomuyika pafupi na mulume wake.
Nipo mpingo wonse na ŵanthu wonse ecimvwa ivi, ekatiwa na wowa ukulu.
Nthumi zenzocita viziŵikilo na vokanganisha vinyinji pakati pa ŵanthu. Wonse ocetekela Kristu enzowungana na mtima umo mu lukolo ya Solomoni.
Mwa ŵanthu ayakine awo penzeve cukanga yumo etangʼa mtima kuti awowungana nawo, koma ŵanthu wonse enzoŵatembezya.
Nipo ŵanthu wocetekela Asikulu enzopakila–pakila, mwakuti wenze cendi winji ukulu wa analume na anakazi.
Tetyo, ŵanthu enzofumyila olwala ŵawo mu misewu ya mu mzinda, noŵalalika pa macila na pa mphasa, kuti Petulo popitilapo cimvwili–mvwili cake ceka ayakine mwa ŵeve ciŵafwike.
Kwenzowungana soti ŵanthu anyinji ofumila ku minzi yozunguluka Yelusalemu. Enzotakula ŵanthu olwala, nipo soti ayakine enzonzunziwa na mizimu yoŵayifyisha. Wonse ŵala enzopozyewa.
Pamene apo Mkulu wa Ansembe wonse pamo na ayake ŵala, ŵa mu cipani ca Asaduki, wonse eyipilwa navo. Tetyo, elamula vocitapo kanthu.
Ekata nthumi zala, nozivalila mu jele ya boma.
Koma usiku mngelo wa Asikulu evula viseko va mu jele mwala noŵafumya. Eŵawuzya kuti,
“Nkhoyani mu Ngʼanda ya Mulungu mukowuzya ŵanthu malizu wonse okumya va moyo wa lomba uyu.”
Nthumi zala zecimvwa cendi ivi, zeciyoloŵa mu Ngʼanda ya Mulungu mmawa, notatika kusambizya. Mkulu wa Ansembe wonse pecifwika pamo na ayake ŵala, eyitisha msonkhano wa Kaupo Kakulu ka Ayuda, nsaka yonse ya akulu–akulu ŵa Aisilayeli. Lomba etuma ŵanthu kuti alute ku jele kuyotola nthumi zala.
Koma ŵala ŵanthu pecifwika ku jele kwala, aliyoŵafwanemo ewelako nakuzoŵawuzya.
Elaŵila kuti, “Tafwana jele ili civalile cendi, nipo olonda ali peneme pa mulyango, koma petevula milyango, tiliyofwanemo munthu.”
Mkulu wa asilikali wa ku Ngʼanda ya Mulungu na Akulu ŵa Ansembe pecimvwa malizu aŵa, esila nawo nzelu, osaziŵa ni votyani vacitika.
Koma munthu muyakine eŵawuzya kuti, “Ŵanthu ŵamwivalila mu jele mwala, ali mu Ngʼanda ya Mulungu osambizya ŵanthu.”
Pamene apo mkulu wa asilikali wala, pamo na asilikali ŵala, eluta kuyotola nthumi zala, aliyozitole mwa nkhondo yayi, cikomo eyopa kuti ŵanthu angaŵateme myala.
Pecifwika nazo, ezinkhazika pa menso pa Kaupo Kakulu kala, nipo Mkulu wa Ansembe wonse etatika kuŵakonsha makonsho.
Elaŵila kuti, “Pala tekuleshani mwa mphamvu kuti kosasambizya mu zina ya Yesu, koma mwewo mwaŵilizya vosambizya vanu ivo mu Yelusalemu monse, nipo mupangwa kutitakulisha imfwa ya munthu uyu.”
Koma Petulo na nthumi ziyakine zala zelaŵila kuti, “Tuwamila kumvwila Mulungu kupula kumvwila ŵanthu.
Mulungu wa makolo ŵasu ewukisha Yesu kwa akufwa, wemwipaya nomupanyika pa mtanda.
Mulungu emucinzika nomuyika ku kwanja kwake kwendi kuti aŵe Citangulila na Mpulumushi. Ecita ivi kuti ape Aisilayeli shuko yoyaluka mtima kuti macimo ŵawo alekelelewe.
Sewo nise mboni nipo soti Mzimu Mtuŵa wecitwala Mulungu kwa ŵanthu omumvwila.”
Ŵa ku Kaupo kala pecimvwa ivi, etinkha ngako nopangwa kuŵapaya.
Koma yumo mwa ŵeve, Mfalisi zina yake Gamaliyele, Msambizyi wa Matetulo, weenzocinzika ŵanthu wonse, epanama. Elamula kuti ŵanthu ŵala afume panja.
Tetyo, eŵawuzya kuti, “Mwewo Aisilayeli, ŵani celu pa vamupangwa kuŵacita ŵanthu aŵa.
Pala nikalelini penze munthu zina yake Teudasi ewela kuyesa kulikuzya nipo ŵanthu ngani makumi kumi anayi emukonkha. Yeve wala epayiwa, nipo ŵanthu wonse enzomukonkha emwazyikana nosililatu.
Pa vuli pake, pa nsita ya kalembela, kwiwela soti muyakine zina yake Yudasi, wa ku Galileya, ekoka ŵanthu anyinji kuti amukonkhe. Yeve soti epayiwa, nipo ŵanthu wonse ŵala emukonkha emwazyikana.
Ni cikomo cake pa nkhani iyi nukuwuzyani kuti, muŵaleke ŵanthu aŵa, nipo muŵazomezye aŵekuya. Keno ŵeve vakulingilila nipo soti vakucita vufumila ku ŵanthu, vizevikange veka.
Koma keno vufumila kwa Mulungu, mwewo mungaŵaleshelini yayi. Payakine mungafwaniwe kuti mulwishana na Mulungu.”
Ŵa ku Kaupo ŵala ezomelezyana naye, noyita nthumi zala. Ezikwapula, nozilesha kuti zisalaŵile soti mu zina ya Yesu, nipo ezizomelezya kuti zilute.
Nthumi zefuma kunja kwala zili na cimwemwe kuti Mulungu waŵaŵelengela wowamila kutafuliliwa cikomo ca zina ya Yesu.
Tetyo, nsiku na nsiku enzosambizya mphela noŵilizya mu ngʼanda za ŵanthu, Malizu Aweme olaŵila kuti Yesu niye Mpulumushi Wolayizyiwa wala.
Masiku ŵala asambili ŵala enzopakila–pakila. Koma Ayuda olaŵila Cigiliki enze na dandaulo pa Ayuda olaŵila Ciyuda kuti anyankufwilwa enzosamaliwalini luweme pevenzoyaŵanishiwa va lusungu va nsiku na nsiku.
Tetyo, nthumi kumi na ziŵili zewunganisha winji wonse wa asambili, noŵawuzya kuti, “Ni ciwemelini kuti sewo tiwoleka kuŵilizya Malizu ŵa Mulungu nololeshesha pa cakulya.
Ni cikomo cake enekwasu, pakati panu apa salulamponi analume asanu na aŵili, ŵa mbili iweme, wozuzyiwa na Mzimu Mtuŵa nipo soti na nzelu. Tiŵape nchito iyi.
Koma sewo tizitwale ku nchito yolomba noŵilizya Malizu ŵa Mulungu.”
Malizu aŵa ewamyila winji wonse wala. Motetyo, esalula Stefano, munthu wozuzyiwa na cicetekelo nipo soti na Mzimu Mtuŵa. Esalula soti Filipo, Pilokolo, Nikanole, Timoni, Palamanasi, na Nikolasi wa ku Antiyokeya, wamene kale eleka cikunja nokonkha Ciyuda,
Eŵapanamika pa menso pa nthumi nipo nthumi zala zelomba noŵayika manja pa mitu.
Malizu ŵa Mulungu enzoŵilikila kulikonse, nipo asambili enzopakila–pakila cendi mu Yelusalemu. Ansembe nawo anyinji ngako enzomvwila cicetekelo cala.
Nipo Stefano, munthu wecipa cawanzi Mulungu nomuzuzya na mphamvu, ecita viziŵikilo va mphamvu na vokanganisha pakati pa ŵanthu.
Koma kwiwela mkangano na ŵanthu ayakine ŵa ku Kilene na ŵa ku Alekisandiliya, ŵa ku kacisi wa Ayuda woyitiwa “Kacisi wa Opewa Ufulu.” Ŵamene awo pamo na ayakine ŵa ku Silisiya na ŵa ku Asiya etatika kusushana na Stefano.
Koma ekangiwa kumucimfya, cikomo yeve enzolaŵila na nzelu zofumila kwa Mzimu Mtuŵa.
Tetyo, ŵeve ewuzya ŵanthu ayakine kuti awolaŵila kuti, “Timumvwa otafulila Mose na Mulungu mwa msikila.”
Tetyo, ewusha mitima ya ŵanthu, ya acitangulila ŵawo, nipo soti ya Asambizyi ŵa Matetulo. Ŵamene aŵa emuwukila Stefano, nomukata, kuya naye ku Kaupo Kakulu ka Ayuda.
Epanamika mboni za wenye, zelaŵila kuti, “Munthu uyu oyingolaŵila malizu wotafulila Ngʼanda ya Mulungu nipo na Matetulo ŵa Mose.
Ticimvwa yeve olaŵila kuti Yesu wa ku Nazaleti wala azeaceneke malo ŵano, nipo soti azeayalushe myambo yecitipa Mose.”
Nipo wonse enze mu nsaka mwala elangisisha Stefano, nowona kuti cinso cake cenze ngani cinso ca mngelo.
Mkulu wa Ansembe wonse ekonsha Stefano kuti, “Kansi ivi ni vyendi?”
Stefano eyasuka kuti, “Mwenekwasu na aziwusu wangu, mvwani! Mulungu wa ulemelelo ewonekela ku kolo yasu Abulahamu penzonkhala ku Mesopotamiya, penzeakaliyonkhala ku Halani.
 Emuwuzya kuti, ‘Fuma mu calo cako, uŵasiye enekwanu, uwele ku calo catinizekuwoneshe.’”
“Tetyo, efuma cendi mu calo ca Akalideya nakuyonkhala ku Halani. Awisi pecimwalila, Mulungu emufumyako uko, nomufwisha ku calo cino kwamunkhala mwewo lomba.
Mulungu aliyomupeko visiyilano na ka citwa katontho kumo ka calo cino kuti kaŵe kake. Koma emulayizya kuti azeamupe calo cala kuti ciŵe cake, nipo soti ca azikulu ŵake, cukanga nsita iyo enzeakaliyokuŵa na mwana.
Mulungu elaŵila kuti, ‘Azikulu ŵako azeaŵe alwendo mu calo ciyakine ŵene ŵake azeaŵayese ŵazya, nakuzoŵanzunza pa vyaka makumi kumi anayi (400).’
Koma Mulungu elaŵila soti kuti, ‘Newo nizewulange mtundu wa aŵa ŵanthu watiuzelisandushe ŵazya. Pa vuli pake, azeafumemo mu calo cala nakuzonilombela pa malo pano.’
“Pa vuli pake, Mulungu ecita cipangano na Abulahamu, ciziŵikilo cake ni msilimuko. Motetyo, Abulahamu esilimula mwana wake Isaki, penze na masiku asanu na atatu wovyalika. Isaki esilimula Yakobo, nipo Yakobo esilimula makolo ŵasu kumi na aŵili ŵala.
“Nipo, makolo ŵasu ŵala ecita ukwa na mkwawo Yosefe, nipo emusitisha kuti akaŵe muzya ku Ejipito. Koma Mulungu enze naye,
mwakuti emupulumusha ku uzingwi wake wonse. Emupa nzelu nomuwamisha pa menso pa Falawo mfumu ya ku Ejipito, kotetyo kuti mfumu yala imuyika kuti aŵe nduna ikulu ya calo ca Ejipito, nipo soti wolindilila banja yake yonse.
“Mwicizoloŵa njala mu calo conse ca Ejipito, nipo soti mu Kenani, tetyo ŵanthu ezingwa ngako. Makolo ŵasu aliyofwane cakulya.
Yakobo pecimvwa kuti ku Ejipito kwenze tiligu, etuma makolo ŵasu ŵala. Uyu wenze ulwendo wawo wotatika.
Pa ulwendo wa ciŵili Yosefe eziwulula ku enekwawo, nipo eziŵisha Falawo va banja yonse yala.
Tetyo, Yosefe eyita Yakobo, awisi, pamo na banja yake yonse. Wonse pamo enze ŵanthu makumi asanu na aŵili na mphuzyo zisanu (75).
Motetyo, Yakobo eluta ku Ejipito, yeve na makolo ŵasu ŵala. Wonse awo emwalilila kwamene uko.
Pa vuli pake yeve eŵatola kuya nawo ku Sekemu, kweciŵayikila mu manda ŵecisitisha Abulahamu na ndalama kwa ŵana ŵa Hamoli wa ku Sekemu.
“Peyifwika pafupi nsita yakuti Mulungu acite vecilayizya kwa Abulahamu, mtundu wasu wikula nopaka ku Ejipito.
Pa vuli pake mfumu iyakine, iliyoziŵe Yosefe, itatika kulamulila ku Ejipito.
Mfumu iyo icenjelela mtundu wasu kutatika kunzunza makolo ŵasu, poŵatayisha ŵana wawo malucece kuti afwe.
“Nsita iyo Mose evyalika, nipo enze mwana muweme ngako. Emulela myezi itatu mu ngʼanda mwa awisi,
koma pecimusiya mu mmana wa Nailo, mwana mwanakazi wa Falawo emutola, nomulela ngani mwana wake.
Motetyo, Mose esambila nzelu zonse za ŵanthu ŵa ku Ejipito, nipo malizu ŵake na nchito zake zenze za mphamvu.
“Vyaka vake pevefwikila makumi anayi, elingilila vakuyoyendela enekwawo Aisilayeli.
Tetyo, peciwona kuti Muejipito muyakine enzonzunza yumo mwa enekwawo, Mose wala ecinjilizya Muisilayeli wala, nomunyata Muejipito wala mpaka kumupaya.
Yeve enzolingilila kuti enekwawo azeziŵe kuti Mulungu emuyika kuti azeŵapulumushe, koma ŵeve aliyoziŵe.
Mmawa mwake peciwela, efwana Aisilayeli aŵili onyatana. Eyesa kuŵaleta pamo poŵawuzya kuti, ‘Mwewo mwe ŵanthu, ni ponekwanu, ni cikomo canji muvutana?’
“Koma wala etatika muyake wala ekankhila Mose ku mbali nolaŵila kuti, ‘Ekuyika ni ŵani kuti uŵe mkulu wasu na wopingula ŵasu?
Kansi upangwa kupaya soti newo ngani mwawipayila Muejipito wala mailo?’
Mose pecimvwa malizu aŵa, ewutuka nakuyonkhala kwa alwendo ku calo ca Midiyani. Kwamene uko evyala ŵana analume aŵili.
“Tetyo, pepepita vyaka makumi anayi (40), mngelo ewonekela kwa Mose ku cipululu ca ku lupili ya Sinai, mu kamuti koyaka mulilo.
Mose peciwona ivi ekanganishiwa, nipo efwendela pafupi kuti awoneseshe. Pamene apo ecimvwa Malizu ŵa Mulungu olaŵila kuti,
‘Newo nine Mulungu wa makolo ŵako, Mulungu wa Abulahamu, Isaki, na Yakobo.’ Mose etatika kututumila mwakuti enzeve soti mtima wololeshapo kuti awoneko.
“Apo Mulungu emuwuzya kuti, ‘Vula nkhwaŵilo zako, cikomo malo pauli peneme ni wopatulika.
 Nawona cendi kuzingwa kwa ŵanthu ŵangu ali ku Ejipito. Namvwa kudandaula kwawo, nipo nawela kuzoŵapulumusha. Tiye lomba, nikutume ku Ejipito.’
“Mose wala niye wala wecikana Aisilayeli nolaŵila kuti, ‘Ekuyika ni ŵani kuti uŵe mkulu wasu na mupinguzi wasu?’ Yeve wala Mulungu emutuma kuti aŵe mkulu na mununuli kupitila mwa mngelo wala emuwonekela pa kamuti kala.
 Mose wala niye eŵatangulila ŵanthu ŵala noŵafumya mu calo ca Ejipito. Enzocita vokanganisha na viziŵikilo ku Ejipito, pa cimmana cisweta, nipo soti mu cipululu vyaka makumi anayi (40).
“Mose niye ewuzya Aisilayeli kuti, ‘Mulungu azeatume muyakine ofumila mwa enekwanu kuti aŵe Mneneli wanu ngani newo.’
Mose uyo niye wala enze nawo pa msonkhano wa Aisilayeli mu cipululu. Yeve epanama pakati pa makolo ŵasu na mngelo wala wecilaŵila naye ku lupili ya Sinai. Niye epokela malizu akupa moyo kuti azeatipe sewo.
“Koma makolo ŵasu ŵala ekana kumumvwila, mu malo mwake emukankhila ku mbali. Mu mitima mwawo, epangwa kuzyokela ku Ejipito.
 Tetyo, ewuzya Aloni kuti, ‘Tipangileni milungu kuti yotitangulila, pakuti tuziŵalini camponela Mose wala, etitangulila pofuma mu calo ca Ejipito.’
Lomba masiku awo ŵeve epanga fano ya mwana wa ngʼombe. Etwala nsembe ku fano yamene iyo, nosekelela nchito za manja ŵawo.
Pamene apo Mulungu eŵafutatila, noŵatwala ku macimo olombela nthandala, ngani mwakulaŵilila malizu olembewa mu buku ya aneneli kuti, ‘Mwewo Aisilayeli, musayese kuleta kwa newo, Nyama zamwenzopaya nozitwala ngani nsembe pa vyaka makumi anayi ŵala mu cipululu.
 Mwenzotakula hema ya Moleki, na nthandala ya Mulungu wanu Lefani, mafano ŵemwipanga kuti muwoŵalombela. Nize nikufumyeni nokutayani kutali, kupitilila calo ca Babiloni.’
“Makolo ŵasu enze na cihema ca umboni mu cipululu mwala. Ecipanga kulingana na Mulungu mweciwuzyila Mose nipo soti kulingana na cithunzi mweciciwonela Mose.
Cihema cala, cecipokela makolo ŵasu kufumila ku makolo ŵawo, ewela naco kuno Yoswa penzoŵatangulila pecilonda calo ku mitundu yecipilikisha Mulungu makolo ŵala penzofwika. Ceciŵa pakati pawo mpaka nsita ya Davide.
Davide wala Mulungu emuwamila mtima, nipo esenga Mulungu wala kuti amuzomezye kumumangila ngʼanda yeve ali Mulungu wa Yakobo.
Koma Solomoni niye emumangila ngʼanda yala.
“Cukanga venze tetyo, Mulungu wa Kululu onkhalalini mu ngʼanda zomangiwa na manja, ngani mwakunenela mneneli kuti,
‘Leza olaŵila kuti, “Kululu ni mpando wangu wa ufumu, calo ca pansi ni cokandapo mendo ŵangu. Kansi muzenimangile ngʼanda yotyani? Keno malo opumulilamo newo ni wotyani?
 Kansi ni manja ŵangulini epanga vonse ivi?”’”
Stefano epitilizya kulaŵila kuti, “Ha! Ŵanthu acikanga mwewo, mitima yanu ni ya cikunja, matu ŵanu ni wosinkha. Nsita zonse, ngani mwenzocitila makolo ŵanu, namwe soti mukana kumvwila Mzimu Mtuŵa.
Kansi alipo mneneli na yumo kumo waliyozingwishe makolo ŵanu ŵala? Yayi, epaya ŵanthu enzolaŵililatu vakuza kwake kwa wolungama wala. Lomba mwewo mwimutwala kwa alwani ŵake nomupaya.
Mwewo mwipokela Matetulo ŵa Mulungu kupitila mwa angelo, koma muliyoŵasunge.”
Ŵa ku Kaupo ŵala pecimvwa malizu ŵa Stefano, etinkha ngako nomukwiyila.
Koma Stefano, pecizuzyiwa na Mzimu Mtuŵa, elolesha Kululu nowona ulemelelo wa Mulungu, nipo soti Yesu pecipanama ku kwanja kwendi kwa Mulungu.
Tetyo, elaŵila kuti, “Wonani! Nuwona Kululu kovulika, nipo Mwana wa Munthu wapanama ku kwanja kwendi kwa Mulungu!”
Koma ŵeve eŵilikizya ngako, novala mu matu mwawo. Nomugudukila wonse pamo.
Emufumyila kunja kwa mzinda, nakumutema myala. Mboni zisungizya vovwala vawo ku munthu wa cilumbwana, zina yake Saulo.
Ŵanthu ŵala penzomutema myala, Stefano etatika kulomba kuti, “Asikulu Yesu, pokelani mzimu wangu.”
Nipo efukama pansi noŵilikizya ngako kuti, “Asikulu, musaŵaŵelengele ucimo uyu.” Pecilaŵila malizu aŵa, ecifwa.



Nipo Saulo wala enzozomelezyana nawo zopaya kwamene kwala. Nsiku yamene iyo mpingo wa ku Yelusalemu witatika kunzunziwa ngako, nipo wonse, kufumyapo nthumi zeka, emwazyikila ku vitwa vonse va Yudeya na Samaliya.
Ŵanthu ayakine otemwa Mulungu eciyoyika malilo ŵa Stefano nomulila ngako.
Koma Saulo wala enzopasula mpingo. Enzoloŵa mu ngʼanda za ŵanthu, nokata analume na anakazi, noŵapoza mu jele.
Wocetekela ŵala emwazyika, eluta mu calo conse oŵilizya Malizu Aweme.
Filipo efwika ku mzinda uyakine wa ku Samaliya, noŵilizya ku ŵanthu ŵa kwamene kwala va Kristu, Mpulumushi Wolayizyiwa wala.
Winji wa ŵanthu wenzomvwila na mtima umo venzolaŵila Filipo. Wonse enzokumvwa malizu ŵake nowona vokanganisha venzocita yeve.
Pakuti viŵanda venzofuma mu ŵanthu anyinji enze wokatiwa navo, noŵilikizya ngako. Nipo anyinji enze ŵa vizo va kufwa keno wopunduka, enzopola.
Tetyo, mwenze cisangalalo cikulu mu mzinda mwala.
Mu mzinda mwala, mwenze munthu muyakine zina yake Simoni, wamene kale enzocita mayele, nokanganisha ŵanthu wonse ŵa ku Samaliya. Yeve enzozimvwa kuti ni munthu mkulu.
Ŵanthu wonse, atontho na akulu, enzomumvwila nomukonkha nolaŵila kuti, “Munthu uyu niye mphamvu ya Mulungu yala yakuti, Mphamvu ikulu.”
Enzomukonkha cikomo pa nsita itali enzoŵakanganisha na mayele ŵake.
Koma Filipo penzoŵilizya Malizu Aweme olaŵila va Ufumu wa Mulungu, nipo soti va zina ya Yesu Kristu, ŵanthu ecetekela, nipo ebatiziwa, analume na anakazi kumo.
Simoni naye ecetekela, nipo ebatiziwa, enzonkhala pamo na Filipo. Ekanganishiwa powona viziŵikilo na vokanganisha venzocitika.
Nthumi zenzonkhala ku Yelusalemu pezicimvwa kuti ŵanthu ŵa ku Samaliya apokela Malizu ŵa Mulungu, zetumizyako Petulo na Yohane.
Ŵeve pecifwika, etatika kulombela wocetekela ŵala kuti apokele Mzimu Mtuŵa.
Nsita yamene iyo niye kuti Mzimu Mtuŵa enzeakaliyofwika pa aliyense mwa ŵeve. Wonse eyingobatiziwa mu zina ya Asikulu Yesu.
Tetyo, Petulo na Yohane eŵayika manja pa mutu nipo epokela Mzimu Mtuŵa.
Simoni wala peciwona kuti Mzimu Mtuŵa watwaliwa kwa wocetekela peciŵayika manja pa mitu. Tetyo, epangwa kupa ndalama Petulo na Yohane.
Elaŵila kuti, “Tyani munipeko nane mphamvu iyi, kuti aliyense waningayike manja pa mutu pake akapokele Mzimu Mtuŵa.”
Petulo emuyasuka kuti, “Ndalama zako izo ukatayike nazo pamo. Wewo ulingilila kuti ungatweshe kupokela cawanzi ca Mulungu potwala ndalama kansi?
Uliye citwa keno malo pa nchito iyi, pakuti mtima wako ni wosalungama pa menso pa Mulungu.
Ni cikomo cake, uyaluke mtima, uleke viyipa vako. Senga Asikulu kuti payakine angakulekelele malingililo ŵa mu mtima mwako.
Pakuti nawona kuti niwe wozula na ndulu yoŵaŵa, nipo soti niwe womangiwa na maunyolo ŵa viyipa.”
Simoni wala elaŵila kuti, “Munisengele ŵamene mwewo kwa Asikulu kuti vamwalaŵila ivi osati vikaniponele.”
Petulo na Yohane pecisilizya kutwala umboni wawo noŵilizya malizu ŵa Asikulu, ewelela ku Yelusalemu. Enzokuya oŵilizya Malizu Aweme mu minzi inyinji ya Asamaliya.
Mngelo wa Asikulu ewuzya Filipo kuti, “Yima, nkhoya ca ku mcingulo, wokonkha mseu wakuya ku Gaza kufumila ku Yelusalemu; mseu wopitila mu cipululu.”
Filipo eyima cendi nakuya. Nipo munthu wa ku Etiopiya eluta ku Yelusalemu kuyolomba. Yeve enze nduna ikulu ya Mfumukazi Kandeke wa ku Etiopiya, nipo soti wololesha pa cuma cake conse.
Nsita iyo enzowelela kwawo. Enze pa galeta woŵelenga buku ya Mneneli Yesaya.
Tetyo, Mzimu Mtuŵa ewuzya Filipo kuti, “Nkhoya, ufwendele pafupi na galeta.”
Filipo ewutukila nduna yala, nipo eyimvwa yuŵelenga buku ya Mneneli Yesaya. Lomba eyikonsha kuti, “Mwepo, kansi mukumvwa vamuŵelenga?”
Yeve elaŵila kuti, “Ha, ningamvwishe tyani paliye wonimangululila?” Motetyo, eyita Filipo kuti akakwele nonkhala naye pa galeta apo.
 Malizu ŵa mu Malembo ŵala ŵenzoŵelenga ni aŵa: “Yeve enze ngani mbelele yoyitanguzya pakuyopaya, ngani mwana wa mbelele ali tyala celele pomumeta. Aliyolaŵilepo kanthu.
Emupepusha, pa mlandu wake aliyomcitile cilungamo. Paliye angatweshe kulaŵila va azukulu ŵake, pakuti moyo wake wafumyiwa pa calo ca pansi.”
Pamene apo nduna yala yelaŵila kuti, “Pepani, niwuzyeni, kansi venzolaŵila mneneli wala ni va ŵani – va yeve mwine, keno va muyakine?”
Apo Filipo etatika kuŵilizya va Malizu Aweme ŵa Yesu kutatikila pa Malembo ŵamene aŵa.
Nipo penzopita mu mseu mwala, efwika payakine penze manzi. Nduna yala yelaŵila kuti, “Manzi ni aŵa. Kansi pali colesha kuti nibatiziwe?” [
Filipo elaŵila kuti, “Mungatweshe kubatiziwa keno mucetekela na mtima wanu wonse.” Yeve eyasuka kuti, “Nucetekela kuti Yesu Kristu ni Mwana wa Mulungu.”]
Pamene apo nduna yala ilamulila kuti galeta yala ipaname. Aŵili wonse, Filipo na nduna yala, eselukila ku manzi, Filipo nomubatiza.
Pecifuma mu manzi mwala, Mzimu wa Asikulu emufumyapo Filipo wala. Nduna yala iliyomuwone soti, koma ipitilila ulwendo wake mosangalala.
Tetyo, Filipo efwana kuti ali ku Azoto. Epita mu calo conse oŵilizya Malizu Aweme mu mizinda yonse, mpaka peciyofwika ku Kayisaliya.
Saulo wala enzoyofya asambili ŵa Asikulu, nopangwa kuŵapaya. Eluta kwa Mkulu wa Ansembe wonse
kuyomusenga makalata akuya nawo ku makacisi ŵa Ayuda ŵa ku Damasiko. Enzopangwa kuti keno akafwaneko okonkha Njila ya Asikulu, keno analume keno anakazi, akaŵamange nakuza nawo ku Yelusalemu.
Ali pa ulwendo wake wala, efwika pafupi na mzinda wa Damasiko. Movundumukizya, kuŵala kofuma Kululu kwimuzinga.
Saulo epona pansi, nipo ecimvwa malizu olaŵila kuti, “Saulo, Saulo, unitamanishilanji newo?”
Yeve ekonsha kuti, “Nimwe ŵani, Asikulu?” Ŵeve elaŵila kuti, “Nine Yesu, wauzingwisha.
Lomba, uka, loŵa mu mzinda umu, nipo akuwuzye vocita.”
Ŵanthu enze naye pa ulwendo wala epanama, eciŵa celele. Lizu yala enzoyimvwa, koma osawona kanthu.
Tetyo, ayake ŵala emukata pa kwanja noloŵa naye mu Damasiko.
Saulo esila masiku atatu wosalola, nipo soti osalya keno kumwa kanthu.
Ku Damasiko kwala kwenze msambili, zina yake Ananiya. Yeve wala ewona mensomphenya Asikulu omuyita kuti, “Ananiya!” Yeve elaŵila kuti, “Eee, Asikulu.”
Asikulu emuwuzya kuti, “Yima, ulute ku mseu wa mu mzinda umu wakuti, ‘Njila yolungama.’ Nipo ku ngʼanda ya Yudasi ukasakile munthu wa ku Talisi, zina yake Saulo. Lomba teti olomba,
nipo wawona mensomphenya munthu zina yake Ananiya, oloŵa nomuyika manja pa mutu kuti awone soti.”
Pecimvwa ivo Ananiya elaŵila kuti, “Asikulu, ŵanthu anyinji aniwuzya va munthu uyo, kuti eŵacitila viyipa vinyinji ŵanthu ŵanu ku Yelusalemu.
Nipo wawela kuno na ulamulilo wa Akulu ŵa Ansembe kuti azemange wonse olombela mu zina yanu.”
Koma Asikulu emuwuzya kuti, “Nkhoya, pakuti uyo ni mtumiki wangu wenisalula kuti akaŵilizye zina yangu ku ŵanthu ŵa mitundu iyakine, ku mafumu, nipo soti ku Aisilayeli.
Newo nizemuwoneshe voŵaŵa vonse vakuwamila kumvwa kuti malizu ŵangu aŵilizyike.”
Pamene apo Ananiya eyima nakuyoloŵa mu ngʼanda mwala. Eyika manja pa mutu pa Saulo wala nolaŵila kuti, “Mkwasu Saulo, Asikulu Yesu, ekuwonekela pa njila yewelelako iyi, wanituma. Opangwa kuti uwone soti, na kuti uzuzyiwe na Mzimu Mtuŵa.”
Pamene apo mu menso mwake mwifuma vinthu ngani mamba asaŵi, nipo etatika soti kulolesha. Epanama, nobatiziwa,
nipo pecisilizya cakulya efwana soti mphamvu. Saulo enkhala masiku atontho pamo na asambili ŵa ku Damasiko.
Nipo posataya nsita etatika kuŵilizya mu kacisi wa Ayuda kuti Yesu ni Mwana wa Mulungu.
Ŵanthu wonse ecimvwa malizu ŵake ŵala ekanganishiwa, nokonshana kuti, “Kansi uyu ni walalini enzopaya ŵanthu otembezya zina ya Yesu ku Yelusalemu? Kansi aliyowele kuno kuti aŵamange woteti nakuŵatwala kwa Akulu ŵa Ansembe?”
Tetyo, mphamvu za Saulo zenzokulila–kulila, nipo esilizya nzelu Ayuda onkhala ku Damasiko poŵasimikizyila kuti Yesu ni wamene cendi Mpulumushi Wolayizyiwa wala.
Pepepita masiku anyinji, Ayuda epangana kuti apaye Saulo,
koma ŵanthu ayakine emuwuzyako va cizondo cala. Ŵanthu ŵa cizondo cala enzolindila pa milyango ya linga ya mzinda mzuŵa na usiku kuti amupaye.
Koma asambili ŵake emutola usiku, nomufumyila kunja kwa linga yala mu citundu.
Saulo pecifwika ku Yelusalemu, eyesa kuloŵa mu umba ya asambili ŵala. Koma wonse ecita naye wowa, osacetekela kuti naye soti ni msambili.
Pamene apo munthu muyakine, zina yake Banabasi, emutola nakuya naye kwa atumiki. Yeve eŵakonkhololela va Saulo mweciwonela Asikulu pa njila pala, nipo na kuti Asikulu elaŵila naye. Eŵawuzya soti va Saulo ku Damasiko mwecilaŵilila motangʼa mtima mu zina ya Yesu.
Tetyo, Saulo eciŵa nawo, noyendela Yelusalemu yonse oŵilizya motangʼa mtima mu zina ya Asikulu.
Enzolaŵila soti nosushana na Ayuda olaŵila Cigiliki, koma ŵeve enzopangwa kumupaya.
Enekwawo pecimvwa ivi, eluta naye ku Kayisaliya nomutuma ku Taliso.
Pamene apo mpingo wa ku Yudeya konse, ku Galileya na ku Samaliya wenze pa mtendele. Wenkhazikika, nipo ŵanthu anyinji eloŵamo cikomo ŵanthu ŵake enzoyenda moyopa Asikulu, nipo Mzimu Mtuŵa wenzoŵakosesha.
Petulo penzoyendela ŵanthu ŵa Mulungu uku na uku, efwika kwenzonkhala ayakine ocetekelela ku Lida.
Kwamene uko efwanako munthu muyakine, zina yake Eneya, enze lele pa mphasa vyaka visanu na vitatu, wakufwa vizo.
Tetyo, Petulo emuwuzya kuti, “Eneya, Yesu Kristu okupozya; uka, takula mphasa yako.” Pamene apo ewuka cendi.
Ŵanthu wonse onkhala ku Lida na ku Saloni pecimuwona, eyalukila kwa Asikulu.
Ku Yopa kwenze msambili mwanakazi, zina yake Tabita (pa Cigiliki olaŵila kuti Dolika). Yeve uyu enzocita viweme noyavya wozingwa.
Masiku ŵala mwanakazi wala elwala nakufwa. Ŵanthu esambika citanda, nocilalika mu cipinda ca palulu.
Ku Yopa kwenze kufupi na ku Lida, tetyo asambili pecimvwa kuti Petulo enze ku Lida, etuma ŵanthu aŵili kuti akamuwuzye kuti, “Mwepo, muwele kuno kwasu mmangu.”
Petulo eyima nakuya nawo. Yeve pecifwika, emutwala ku cipinda cala ca palulu. Anakazi wonse ŵa nchete epanama pafupi mu mbali mwake, olila, nowonesha malaya na vovwala viyakine venzoŵila Tabita peenze akali nawo pamo.
Petulo eŵasenga wonse kuti afume, nipo efukama pansi nolomba. Nipo pecicungulukila ku citanda cala elaŵila kuti, “Tabita, uka!” Pamene apo Tabita etunama, nipo peciwona Petulo, ewuka nonkhazikika.
Petulo emukata kwanja nomupanamika. Nipo eyita ŵanthu ŵa Mulungu na anyankufwilwa ŵala nomutwala kwa ŵeve ali moyo.
Ŵanthu wonse ŵa ku Yopa ecimvwa ivi, nipo anyinji ecetekela Asikulu.
Tetyo, Petulo enkhala ku Yopa masiku anyinji kwa munthu muyakine, zina yake Simoni, mmisili wa vikumba.

Ku Kayisaliya kwenze munthu, zina yake Koloneliyo. Uyu enze sentuliyo, mkulu wa asilikali makumi kumi (100) ŵa Ciroma, ŵa mu umba yoyitiwa “Umba ya ku Italiya.”
Enze munthu wokonkha va malombelo, nipo yeve pamo na banja yake yonse enzoyopa Mulungu. Enzoyavya ngako Ayuda wozingwa, nipo enzolomba kwa Mulungu nsita na nsita.
Nsiku iyakine, nsita yenze 3 koloko mcingulo, ewona vinthu mensomphenya. Ewona luweme cendi mngelo wa Mulungu owela kwa yeve nolaŵila kuti, “Koloneliyo!”
Yeve elolesha ngako mngelo wala, wowa wimukata, nipo emukonsha kuti, “Kuli luweme Asikulu?” Mngelo wala elaŵila kuti, “Mulungu watemwa nawo malombelo ŵako nipo wakumbuka nchito zako na va lusungu vako.
Lomba tuma ŵanthu ku Yopa kuti akayite munthu, zina yake Simoni, woyitiwa soti Petulo.
Onkhala kwa Simoni muyakine, mmisili wa vikumba, ngʼanda yake ili mu mbali mwa cimmana.”
Mngelo wenzolaŵila naye pecifumapo, Koloneliyo eyita anyanchito ŵake aŵili nipo soti na msilikali. Msilikali wala enze yumo mwa ŵala enzomutumikila, nipo enze munthu wolomba Mulungu.
Koloneliyo wala peciŵakonkhololela vonse, eŵatuma ku Yopa.
Mmawa mwake, ŵeve ŵala akali mu njila koma ali pafupi kufwika mu munzi mwala, Petulo ekwela pa mtenje kuyolomba, nsita yenze 12 koloko mzuŵa.
Pamene apo, ecimvwa njala, nopangwa kulya. Koma ŵanthu penzowamya cakulya, yeve ecita ngani wakomoka.
Ewona kululu kwavulika, cinthu ciyakine cuselukila pansi cuwoneka ngani cinyula cikulu comangiwa vitwa vake vonse vinayi.
Mwamene umo mwenze nyama za mitundu–mitundu, na vokalaŵa, nipo soti na tunyoni.
Lomba Petulo, ecimvwa malizu olaŵila kuti, “Petulo uka, paya, ulye.”
Koma Petulo elaŵila kuti, “Yayi, pepani Asikulu. Newo nikaliyolyapo cinthu cisali cituŵa keno conyansa.”
Petulo ecimvwa soti ka ciŵili malizu olaŵila kuti, “Mulungu vawatuŵisha, wewo osati ulaŵile kuti ni vituŵalini.”
Ivi vicitika katatu, nipo pamene apo cinyula cala citolewa nakuya soti Kululu.
Petulo etatika kulingilila va tanthauzo ya veciwona. Nsita iyo ŵanthu ŵala ŵecituma Koloneyo, enzokonsha va ngʼanda ya Simoni, nipo lomba ecizopanama pa mulyango.
Peciyita ekonsha kuti, “Kansi kuli mulwendo kuno, zina yake Simoni, woyitiwa soti Petulo?”
Pamene apo Petulo enzolingilila veciwona mu mensomphenya mwala, Mzimu Mtuŵa wemuwuzya kuti, “Wewo, ŵanthu atatu okusakila.
Yima, seluka, ulute nawo osakayika, pakuti naŵatuma ni newo.”
Pamene apo Petulo eseluka nowuzya ŵanthu ŵala kuti, “Wamusakila ni newo. Kansi ni kuweme?”
Ŵeve elaŵila kuti, “Mkulu wa asilikali ŵa Ciroma, watituma. Yeve ni munthu wolungama na woyopa Mulungu, nipo Ayuda wonse omutembezya. Mngelo wa Mulungu emuwuzya kuti akuyiteni kuti mulute ku ngʼanda kwake, akamvwe malizu ŵa muli nawo.”
Pamene apo Petulo eŵaloŵesha mu ngʼanda, noŵasunga luweme. Mmawa mwake eyima nakuya nawo, nipo enekwawo ayakine ŵa ku Yopa emupelekezya.
Mmawa mwake efwika ku Kayisaliya. Koloneliyo enzoŵalolela, ewunganisha enekwawo na ayake ŵa pa mtima.
Petulo peenze kuti aloŵe, Koloneliyo ekumana naye, noziponesha ku mendo ŵake nomuŵelamila mwa mcinzi.
Koma Petulo emupanamika nolaŵila kuti, “Yayi, panamani. Nane soti nine munthu tyala.”
Nipo penzolaŵila naye, eloŵa nofwana ŵanthu anyinji awungana.
Pamene apo Petulo eŵawuzya kuti, “Na mwewo kumo muziŵa kuti Muyuda ozomelezyewalini kumvwana na munthu wa mtundu uyakine, cukanga kuloŵa mu ngʼanda mwake. Koma Mulungu waniziŵisha kuti nisatomole munthu aliyense kuti ni mtuŵalini keno ni wonyansa.
Ni cikomo cake, nawela mosadandaula pemwiniyita. Lomba nupangwa kuziŵa camwaniyitila.”
Koloneliyo elaŵila kuti, “Mazo iyo, nenzolomba mu ngʼanda mwangu, nsita ngani ino ya 3 koloko. Movundumukizya, ku nthangu kwangu uku kwipanama munthu wovwala vovwala vonyezimila.
Eniwuzya kuti, ‘Koloneliyo, Mulungu wamvwa lombelo yako, nipo wakumbuka nchito zako za lusungu.
Tetyo, tuma ŵanthu ku Yopa akayite Petulo, mmisili wa vikumba, ngʼanda yake ili mbali mwa cimmana.’
Ni cikomo cake, nikutumilani ŵanthu mmangu, nipo mwacita luweme kuti mwawela. Lomba tonse tili pano pa menso pa Mulungu kuti timvwe vonse Asikulu vakulamulilani kuti mulaŵile.”
Petulo etatika kulaŵila kuti, “Ni vyendi naziŵa lomba kuti Mulungu aliye msalulo.
Opokela luweme munthu wa mtundu uliwonse omuyopa nocita cilungamo.
Muziŵa kuti etumizya Aisilayeli na malizu ŵake noŵawuzya Malizu Aweme ŵa mtendele kupitila mwa Yesu Kristu, ali Asikulu wa ŵanthu wonse.
Muziŵa vicitika ku Yudeya konse, kutatikila ku Galileya pa vuli pa nsita yenzoŵilizya va ubatizo wake Yohane.
Muziŵa va Yesu wa ku Nazaleti, kuti Mulungu emuzoza na Mzimu Mtuŵa nomupa mphamvu. Tetyo, pakuti Mulungu ali naye, eluta paliponse nocita nchito ziweme nopozya wonse onzunziwa na Satana. Sewo tonse nise mboni za vonse vecicita yeve mu Yelusalemu na mu calo conse ca Ayuda.
“Ŵeve emupaya pomupanyika pa mtanda.
Koma pepepita masiku atatu Mulungu emuwukisha kwa akufwa, nozomezya kuti awonekele patuŵa.
Aliyowonekele kwa ŵanthu wonse yayi, koma kwa mboni zecisalulilatu Mulungu. Niye kuti ewonekela kwa sewo, tenzokulya na kumwa naye pamo peciwuka kwa akufwa.
Nipo etilamulila kuti tikaŵilizye ku ŵanthu wonse nocita umboni kuti yeve niye wecisalula Mulungu kuŵa wopingula ŵanthu ŵa moyo na akufwa.
Aneneli wonse emucitila umboni, nolaŵila kuti cikomo ca zina yake, Mulungu azealekelele macimo ŵa munthu aliyense wocetekela yeve.”
Petulo penzeakaliyolaŵila, Mzimu Mtuŵa wiŵaponela ŵanthu wonse enzokumvwa malizu ŵala.
Nipo wocetekela ŵa Ciyuda enzopelekezya Petulo ekanganishiwa kuti Mulungu etwala cawanzi ca Mzimu Mtuŵa na ku ŵanthu ŵa kunja kumo.
Pakuti eŵamvwa olaŵila malulimi wosaziŵika notembezya ukulu wa Mulungu. Tetyo, Petulo elaŵila kuti,
“Aŵa ŵanthu apokela Mzimu Mtuŵa ngani sewo. Kansi alipo angaŵaleshe kubatiziwa na manzi?”
Motetyo, elamula kuti abatiziwe mu zina ya Yesu Kristu. Nipo ŵanthu ŵala emusenga kuti ankhale nawo masiku atontho.

Nthumi zala, na enekwawo wonse enze ku Yudeya, ecimvwa kuti ŵanthu ŵa kunja nawo soti epokela Malizu ŵa Mulungu.
Tetyo, Petulo peciwela ku Yelusalemu, ŵa mu cipani cokoselela pa va msilimuko esushana naye.
Ŵeve elaŵila kuti, “Mwewo mwiloŵa mu ngʼanda ya ŵanthu wosasilimukiwa, nolyela nawo pamo.”
Pamene apo Petulo etatika kuŵakonkhololela mwa mndandanda vicitika, elaŵila kuti,
“Newo nenzolomba mu munzi wa Yopa. Nicita nga nakomoka, nipo niwona ngani kutulo cinthu ciyakine cuseluka pansi kufuma kululu. Cenzowoneka ngani cinyula cikulu comangiwa mu vitwa vake vinayi, nipo cifwika penenze newo.
Penicilolesha, niwonamo nyama zoŵeta na za msanga nipo soti na vokalaŵa na tunyoni.
Lomba nicimvwa malizu oniwuzya kuti, ‘Petulo uka, paya, ulye.’
“Koma newo nelaŵila kuti, ‘Yayi pepani Asikulu, newo na kale konse cinthu cisali cituŵa keno conyansa cikaliyoloŵamo mu kamwa mwangu umu.’
“Koma malizu ofuma Kululu ŵala elaŵila soti ka ciŵili kuti, ‘Mulungu wavituŵisha wewo osati ulaŵile kuti ni vituŵalini.’
Ivi vicitika katatu, nipo vonse ivo vitolewa nakuya kululu.
“Nsita iyo, kwiwela ŵanthu atatu ku ngʼanda kwenenzonkhala. Etumiwa kwa newo kufumila ku Kayisaliya.
Mzimu Mtuŵa enze eniwuzya kuti nisakayike, koma nilute nawo. Enekwasu asanu na yumo aŵa nawo soti enipelekezya, nipo ticiyoloŵa mu ngʼanda ya Koloneliyo.
Yeve ekonkholola mweciwonela mngelo wapanama mu ngʼanda mwake nomuwuzya kuti, ‘Tuma ŵanthu ku Yopa kuti akayite Simoni, woyitiwa Petulo.
Yeve akakuwuzye malizu ŵatiukapulumuke nawo, na wonse ŵa mu banja mwako.’
“Tetyo, penitatika kulaŵila, Mzimu Mtuŵa wiŵaponela ŵeve, ngani mwewiponela soti na sewo potatika pala.
Pamene apo nikumbuka malizu ŵecilaŵila Asikulu kuti, ‘Yohane ebatiza na manzi, koma mwewo muzebatiziwe na Mzimu Mtuŵa.’
Lomba keno Mulungu eŵapa cawanzi cecipa sewo peticetekela Asikulu Yesu Kristu, nga newo nine ŵani kuti nimusushe Mulungu?”
Osushana naye ŵala pecimvwa ivi, eleka misusho yala. Etembezya Mulungu nolaŵila kuti, “Kansi niye mwacilili! Niye kuti Mulungu waŵapa cendi ŵa kunja shuko yakuti ayaluke mtima nopokela moyo!”
Ŵala wocetekela Kristu, enzeemwazyikana cikomo ca manzunzo etatika pa nkhani ya Stefano, efwika mpaka ku Fenisiya, ku Kiplo, nipo soti na ku Antiyokeya. Enzoŵilizyalini malizu ku munthu aliyense, koma kwa Ayuda ŵeka.
Koma pakati pawo penze ayakine ofumila ku Kiplo nipo soti ku Kilene. Aŵa efwika ku Antiyokeya notatika kulaŵila soti na Agiliki noŵilizya Malizu Aweme olaŵila va Asikulu Yesu.
Asikulu enzoŵakosesha, mwakuti ŵanthu anyinji ecetekela noyalukila kwa Asikulu.
Mpingo wa ku Yelusalemu pewicimvwa vicitika, wituma Banabasi ku Antiyokeya.
Yeve pecifwika uko nowona Mulungu mweciŵashukishila, esangalala, nokosesha wonse ŵala kuti asimikizye mtima kuŵa wocetekela mwa Asikulu.
Banabasi wala enze munthu wolungama, wozuzyiwa na Mzimu Mtuŵa na cicetekelo. Tetyo, ŵanthu anyinji ngako ekopeka nolitwala kwa Asikulu.
Pamene apo Banabasi eluta ku Taliso kuyosakila Saulo.
Pecimufwana, ewela naye ku Antiyokeya. Yeve eciŵa naye pamo mu mpingo wala caka conse, nosambizya ŵanthu anyinji. Ni ku Antiyokeya, asambili kwecitatikila kuyitiwa “Akristu.”
Pa masiku ŵala kwifwika aneneli ayakine ku Antiyokeya ofumila ku Yelusalemu.
Yumo mwa ŵeve, zina yake Agabu, epanama, nipo na mphamvu ya Mzimu Mtuŵa elota kuti pazaŵe njala ikulu pa calo conse ca pansi. Njala yala iwela cendi pa nsita ya Kilawudiya.
Pamene apo Akristu ŵala esimikizya votumizya voyavya kwa enekwawo onkhala ku Yudeya, nipo kuti aliyense atumizye kulingana na ca ali naco.
Ivo vicitika cendi, nipo etuma Banabasi na Saulo kuyotwala voyavya vala kwa akulu ŵa mpingo.
Pafupi na nsita iyo, mfumu Helode ekata ayakine ŵa mu mpingo kuti aŵanzunze.
Elamula kuti Yakobe, mkwawo wa Yohane, apayiwe na cingwandali.
Nipo peciwona kuti ivi vitemwesha Ayuda, epitilizya kukata soti Petulo. Ivi vicitika pa masiku ŵa Pasaka, cisangalalo ca mikate iliye cofufumishila.
Pecimukata, emuvalila mu jele, nomutwala kwa maumba anayi ŵa asilikali kuti awomulonda, umba iliyonse asilikali anayi. Tetyo, Helode enzopangwa kumupa mlandu pa menso pa ŵanthu wonse, cisangalalo ca Pasaka cikasila.
Motetyo, Petulo enzomusunga mu jele, koma mpingo wenzomulombela kwa Mulungu kosalekezya.
Usiku wakuti mmawa mwake Helode amupe mlandu wake, Petulo elala pakati pa asilikali aŵili. Enze womangiwa na maunyolo aŵili, nipo pa mulyango pa jele penze olonda ayakine.
Movundumukizya kwifwika mngelo wa Asikulu, nipo kwetuŵa kwenze mbee nosanika mu cipinda mwala. Mngelo wala egunduza Petulo mu maŵambo mwake kuti amuwushe, nipo elaŵila kuti, “Uka mmangu!” Pamene apo maunyolo ŵala ekolopoka mu manja mwake.
Nipo mngelo wala emuwuzya kuti, “Vwala mkhanjo wako na nkhwaŵilo zako.” Petulo pecicita ivi mngelo ŵala emuwuzya soti kuti, “Vwala mwinjilo wako, unikonkhe.”
Pamene apo Petulo efuma nomukonkha, osaziŵa kuti mngelo venzocita venze va vyendi. Enzolingilila kuti owona vinthu mu maloto tyala.
Petulo na mngelo wala epitilila umba yotatika ya asilikali ŵala, na ya ciŵili, mpaka kufwika pa ciseko ca nsimbi ca pa mulyango woloŵela mu mzinda. Ciseko cala ciyingovulika ceka, ŵeve nofuma. Eyenda cendi mu mseu uyakine wa mu mzinda mwala. Pecifwika polekezyela, mngelo ŵala efumapo.
Pamene apo, Petulo ezizimuka nolaŵila kuti, “Lomba nusimikizyila cendi kuti Asikulu etuma mngelo wawo nipo wanipulumusha kwa Helode, na ku viyipa vonse venzolindila Ayuda kuti vizevinicitikile.”
Peciziŵa ivi, eluta ku ngʼanda kwa Maliya, anyina ŵa Yohane woyitiwa Maliko. Ŵanthu anyinji enze ewungana uko olomba.
Petulo pecikonkhosha pa ciseko ca pa mulyango, msimbi, zina yake Loda, ewela kuti amuvulile.
Peciziŵa lizu kuti ni ya Petulo, esangalala ngako, kwakuti aliyovuleko ku ciseko, koma ewutukila soti mkati kuyowuzya ŵala ayakine kuti, “Petulo ali pa mulyango apa!”
Ŵanthu ŵala elaŵila kuti, “Wasiluka wewo!” Koma yeve etangʼilila kuti ni vyendi. Nipo ŵeve elaŵila kuti, “Ni mngelo wake uyu.”
Koma Petulo epitilizya kukonkhosha. Pecimuvulila nowona kuti ni vyendi ni wamene, ekanganishiwa.
Petulo eyimya kwanja kuti ŵeve aŵe celele, noŵawuzya mwecimufumyila mu jele mwala Asikulu. Nipo elaŵila kuti, “Mumuwuzye Yakobe na enekwawo ayakine ŵala va ivi.” Pamene apo yeve efuma nakuya kuyakine.
Pekwecica, asilikali ŵala esokonezeka ngako, elaŵila kuti, “Petulo waluta kuni?”
Helode emusakila, koma aliyomufwane. Eŵapa mlandu amalonda ŵala, nolamula kuti apayiwe. Pa vuli pake Helode efuma ku Yudeya nakuya ku Kayisaliya, nokuŵa kwamene uko.
Helode ekwiyila ŵanthu ŵa ku Tilo na ŵa ku Sidoni. Tetyo, ŵanthu ŵala ewela pamo kwa yeve. Etatika kunyengelela Blasto, kapitawo wa ku ngʼanda ya mfumu, nakuyosenga mtendele, cikomo cakulya ca calo cawo cenzofuma mu calo ca mfumu yala.
Epangana nsiku, nipo pa nsiku yala, Helode evwala vovwala vake vacifuma nonkhala pa mpando wake wa cifumu, notatika kulaŵila na ŵanthu ŵala.
Ŵanthu ŵala elaŵila moŵilikizya kuti, “Iyi ni lizu ya Mulungu, osati ya munthu yayi.”
Pamene apo mngelo wa Asikulu, emunyata Helode wala cikomo aliyotwale mcinzi kwa Mulungu. Vikusi vimulya nipo ecifwa.
Koma Malizu ŵa Mulungu epitilila kuŵilizyiwa.
Tetyo, Banabasi na Saulo pecisilizya veciŵatumila ku Yelusalemu, ewelako. Etolako Yohane woyitiwa Maliko.
Mu mpingo wa ku Antiyokeya, mwenze aŵilizyi na asambizyi aŵa: Banabasi, Simiyoni (woyitiwa Mufipa), Lusiyo wa ku Kilene, Manayene (elelewa pamo na bwanamkubwa Helode), nipo soti Saulo.
Nsiku iyakine ŵeve peciwungana kuti alombele Asikulu na kuti alileshe cakulya, Mzimu Mtuŵa eŵawuzya kuti, “Munipatulile Banabasi na Saulo kuti akakate nchito yeniŵaitila.”
Lomba pecileka kulya nolomba, eŵayika manja pa mitu noŵatuma.
Banabasi na Saulo, nthumi na Mzimu Mtuŵa wala, eluta ku Selewukiya. Kufumila uko eyendela mu wato nofwika ku cilumba ca Kiplo.
Pecifwika ku mzinda wa Salami, eŵilizya Malizu ŵa Mulungu mu kacisi wa Ayuda. Enze soti na Yohane, woyitiwa Maliko, woŵayavya.
Ŵeve epitilila cilumba conse mpaka kuyofwika ku mzinda wa Pafosi. Kwamene uko efwanako munthu wa mayele, zina yake Balayesu, Muyuda wamene enzoziyesa mneneli.
Yeve enzonkhala kwa bwanamkubwa Segiyo Paulo, munthu wa nzelu. Segiyo Paulo wala, eyita Banabasi na Saulo, cikomo yeve enzopangwisha kumvwa Malizu ŵa Mulungu.
Koma kwamene uko efwanako na Elimasi, wa mayele muyakine (Elimasi niye kuti “wa mayele”). Yeve etolola nawo, kuyopa kuti bwanamkubwa wala angacetekele.
Koma Saulo, wamene enzoyitiwa soti Paulo, pecizuzyiwa na Mzimu Mtuŵa, emulolesha
nolaŵila kuti, “Wewo mwana wa Satana, mulwani wa cilungamo, wa mtima wa wenye kulikonse nakucenjelesha kwa mtundu–mtundu, ukaleke lini kunyongolola njila zolungama za Asikulu?
Wona kwanja ya Asikulu yukunyata lomba apa. Unkhale mphofu osawona zuŵa pa kansita.” Mmangu–mmangu fulele na nfinzi viwela pali yeve, esakila munthu kuti amutangulile na kwanja.
Bwanamkubwa wala peciwona vicitika, ecetekela. Ekanganishiwa navo venzosambizya ŵeve va Asikulu.
Paulo na muyake eyendela mu wato kufuma ku Pafosi kuyofwika ku Pega mu citwa ca Pamfiliya. Koma Yohane eŵasiya nowelela ku Yelusalemu.
Kufumila ku Pega, ŵeve epitilila nofwika kwa Antiyokeya mu citwa ca Pisidiya. Pa nsiku ya Sabata eloŵa mu kacisi wa Ayuda, nonkhala pansi.
Peciŵelengewa malizu ŵa mu buku ya Matetulo ŵa Mose na mu buku ya aneneli, akulu ŵa kacisi wala eŵatumila malizu oŵawuzya kuti, “Enekwasu, keno muli na malizu okosesha ŵanthu aŵa, laŵilani.”
Pamene apo Paulo epanama noyimya kwanja kwake kuti ŵanthu aŵe celele, nipo etatika kulaŵila kuti, “Mwewo Aisilayeli na ayakine wonse woyopa Mulungu, mvwani.
Mulungu wa mtundu wasu wa Aisilayeli, esalula makolo ŵasu, nipo eŵakuzya peenze alwendo ku calo ca Ejipito. Eŵafumya mu calo mwala na kwanja kwake kwa mphamvu,
eŵasamala mphela mokoselela mu cipululu vyaka makumi anayi (40).
Yeve eceneka mitundu isanu na iŵili ya ŵanthu ŵa mu calo ca Kanani, notwala calo cawo kwa Aisilayeli kuti ciŵe cawo–cawo. Vonse ivi vitola vyaka makumi kumi anayi na makumi asanu (450).
“Pa vuli pake eŵapa wopingula kufwika nsita ya Mneneli Samuyeli.
Ŵanthu esenga kuti aŵape mfumu, nipo Mulungu eŵapa Saulo, mwana wa Kisi, munthu wa mkoka wa Benjameni, yeve eŵalamulila vyaka makumi anayi.
Pa vuli pake, Mulungu emufumyapo, Saulo wala, noyika Davide kuti aŵe mfumu yawo. Va yeve Mulungu elaŵila kuti, ‘Nafwana Davide, mwana wa Yese, niye munthu wangu wa pa mtima, watiazecite vonse vanupangwa newo.’
“Mwa azukulu ŵa Davide wala Mulungu esalula Yesu kuti aŵe Mpulumushi wa Aisilayeli ngani mwecilayizyila kale.
Yeve penzeakaliyotatika nchito, Yohane enzoŵilizya kwa Aisilayeli wonse kuti ayaluke mtima nobatiziwa.
Yohane peenze pafupi kusilizya nchito yake, ekonsha ŵanthu kuti, ‘Kansi mwewo, muyesa kuti newo nine ŵani? Newo ninelini wamulindila wala yayi. Koma pakuza muyakine pa vuli pangu wakuti newo nine wosawamila cukanga kumangulula nkhwaŵilo zake.’
“Mwenekwasu, azikulu ŵa Abulahamu, na ayakine wonse woyopa Mulungu, malizu ŵala wa cipulumusho Mulungu watumizya kwa sewo.
Ŵanthu onkhala ku Yelusalemu na akulu ŵawo aliyomuziŵe Yesu, nipo aliyomvwishe malizu ŵa aneneli ŵoŵelengewa nsiku ya Sabata iliyonse. Koma pomupa mlandu Yesu wala kuti apayiwe, ecita vyendi vecilaŵililatu aneneli.
Cukanga kuti aliyofwane cikomo comupayila, koma esenga Pilato kuti Yesu wala apayiwe.
Nipo pecisilizya kucita vonse vilembewa va yeve, emufumyapo pa mtanda pala nomuyika mu manda.
Koma Mulungu emuwukisha kwa akufwa,
nipo pa masiku anyinji eciŵa owonekela ku ŵanthu ŵala emupelekezya ku Yelusalemu kufumila ku Galileya. Ŵala niye omucitila umboni ku ŵanthu wonse lomba.
“Nipo sewo tukuŵilizyilani Malizu Aweme ŵakuti vilipo vecilayizya makolo ŵasu Mulungu.
 Tetyo, vecilayizya yeve eticitila sewo, na azikulu ŵawo, powukisha Yesu kwa akufwa. Ngani mwamwilembewela mu Salimo ya ciŵili kuti, ‘Wewo niwe Mwana wangu. Newo lelo nakuvyala.’
 Nipo vakuti emuwukisha kwa akufwa kuti asawole, Mulungu elaŵila kuti, ‘Nizekupeni mashukisho ŵa pa mbali na wocetekeleka ŵenelayizya Davide.’
 “Ni cikomo cake mu Salimo iyakine olaŵila soti kuti, ‘Mukalekelelelini Mtuŵa wanu kuti awole.’
“Davide pecitumikila Mulungu mu luko yake, ecifwa noyikiwa pamo na makolo ŵake, nipo muŵili wake wiwola.
Koma wala weciwukisha kwa akufwa Mulungu, aliyowole yayi.
“Tetyo, mwenekwasu, ziŵani kuti cikomo ca Yesu wala tuŵilizya vakuti macimo olekelelewa.
Kupitila mwa Yeve aliyense wocetekela ofwana cipulumusho conse cakuti sembe aliyocifwane pokonkhelela Matetulo ŵa Mose.
Tetyo mwewo muŵe celu kuti vingakuponeleni venzolaŵila aneneli ŵala kuti,
 ‘Mvwani mwewo ŵanthu otafulila, kanganishiwani nipo mucenekeke. Pakuti pa nsita ya moyo wanu, newo nizenicite cinthu camungacetekelelini, cukanga muyakine akuwuzyeni.’”
Penzofuma, ŵanthu ŵala esenga Paulo na Banabasi kuti azealaŵile nawo soti ivo nsiku ya Sabata iyakine.
Ŵanthu ewungana ŵala, pecimwazyikana Ayuda anyinji, nipo soti ŵanthu ŵa mitundu iyakine eyaluka nokonkha va Ciyuda, ekonkhelela Paulo na Banabasi. Aŵa aŵili elaŵila na ŵala ŵanthu, noŵasenga kuti atangʼe kukonkha veciŵacitila Mulungu mwa cisomo cake.
Pa nsiku ya Sabata iyakine yala, pafupi–fupi ŵanthu wonse ŵa mu mzinda mwala ewungana kuti amvwe malizu ŵa Asikulu.
Ayuda ŵala peciwona ŵanthu anyinji teti, ecita ukwa ngako. Etatika kususha venzolaŵila Paulo, nipo emucita vyongo.
Koma Paulo na Banabasi elaŵila motangʼa, elaŵila kuti, “Kwiwamila cendi kuti titatike kuŵilizya Malizu ŵa Mulungu kwa mwewo. Tetyo, pakuti mwaŵakana, nipo potetyo mwawonesha mweka kuti nimwe osawamila kupokela moyo wosasila, sewo tukusiyani, tukuya ku ŵanthu ŵa kunja.
Pala Asikulu etiwuzya kuti,  ‘Nakuyika kuti usanikile ŵanthu ŵa kunja, kuti mwa wewo nipulumushe calo conse ca pansi.’”
Ŵanthu ŵa mitundu iyakine ŵala pecimvwa ivi, etemwa, notembezya mwa Asikulu. Nipo wonse ŵecisalula Mulungu kuti apokele moyo wosasila, ecetekela.
Malizu ŵa Asikulu emwazyikila mu calo conse mwala.
Koma Ayuda ŵala ewusha mitima ya anakazi ayakine ŵa palulu olombela Mulungu, nipo soti ya acitangulila analume ŵa mu mzinda mwala. Tetyo, etatikisha manzunzo osausha Paulo na Banabasi, noŵapilikisha mu calo cawo mwala.
Koma ŵeve ekunkhumula lito ya ku mendo kwawo moŵasusha, nakuya ku Ikoniyo.
Nipo asambili ŵa ku Antiyokeya ezuzyiwa na Mzimu Mtuŵa nipo enze na cimwemwe cikulu.
Vicitika ku Antiyokeya, vicitika soti ku Ikoniyo. Paulo na Banabasi eloŵa mu kacisi wa Ayuda. Esambizya motangʼa, motetyo, ŵanthu anyinji ngako, Ayuda na ŵanthu ŵa mitundu iyakine ecetekela.
Koma Ayuda aliyocetekele, ewusha mitima ya ŵa kunja ŵala kuti atinkhane na Akristu.
Paulo na Banabasi eciŵa uko pa kansita cendi, oŵilizya motangʼa mtima vowama mtima kwa Asikulu. Nipo Asikulu enzocitila umboni malizu ŵawo poŵapa mphamvu zocitila viziŵikilo na vokanganisha.
Koma ŵanthu ŵa mu mzinda mwala eyaŵanikana, ayakine enze ku mbali ya Ayuda, ayakine enze ku mbali ya nthumi.
Pamene apo ŵanthu ŵa kunja na Ayuda, pamo na akulu ŵawo, esimikizya voŵanzunza noŵatema myala.
Atumiki ŵala pecimvwa ivi, ewutukila ku Listala na ku Delibe, mizinda ya ku Likawoniya, nipo soti ku calo cozunguluka mizinda yala.
Kwamene uko soti etatika kuŵilizya Malizu Aweme.
Ku Listala kwenze munthu wopunduka mendo inzoyingonkhala pansi. Evyalika wolemala nipo cinkhalile cake enzoyendalini.
Yeve uyo enzomvwilila penzolaŵila Paulo. Paulo emulolesha, nipo peciwona kuti munthu wala enze na cicetekelo cakuti angapole,
elaŵila moŵilikizya kuti, “Yondolola mendo wako, panama.” Pamene apo munthu wala epanama notatika kuyenda.
Ŵanthu wonse ŵala peciwona vecicita Paulo, eŵilikizya mu cilaŵilo ca Cilikawoniya kuti, “Yatiselukila milungu yowoneka ngani ŵanthu.”
Motetyo, Banabasi emuyita Zewusi nipo Paulo emuyita Helemesi, cikomo niye enzotangulila polaŵila.
Ngʼanda yolombelamo Zewusi wala yenze kunja pafupi na mzinda wala. Lomba wansembe wake ewela ku milyango pecitola ngʼombe yomangiwa maluŵa mu mkosi. Yeve pamo na ŵanthu wonse ŵala epangwa kuyotwala nsembe.
Koma nthumi zala, Banabasi na Paulo pezicimvwa ivi, zengʼamba vovwala vawo, nowutukila pakati pa ŵanthu ŵala. Elaŵila moŵilikizya malizu kuti,
“Mwewo mwe ŵanthu, ni cikomo canji mucita ivi? Nase soti nise ŵanthu ngani mwamulili mwewo. Tumuŵilizyilani Malizu Aweme olaŵila kuti muleke vinthu va tyala–tyala nokonkha Mulungu wa moyo elenga kululu, calo ca pansi, cimmana, na vonse vilimo.
Kale yeve elekelela ŵanthu ŵa mitundu yonse kukonkha njila zawo–zawo.
Koma aliyoleke kuvicitila umboni mu vinthu viweme venzocita. Kufumila Kululu omupani mvula na nsita yavotwala. Okupani vakulya na viyakine vinyinji vozuzya mitima yanu na cimwemwe.”
Cukanga na malizu aŵa, evutika kuŵalesha ŵanthu ŵala kuti asaŵatwalile nsembe.
Koma kwiwela Ayuda ayakine ofumila ku Antiyokeya na ku Ikoniyo nonyengelela ŵala ŵanthu. Lomba ŵanthu ŵala etema Paulo myala, nomuguguzila kunja kwa mzinda, cikomo eyesa kuti wafwa.
Koma asambili ayakine peciwungana nomuzungulila, yeve ewuka noloŵa soti mu mzinda mwala. Mmawa mwake yeve na Banabasi eluta ku Delibe.
Paulo na Banabasi peciŵilizya Malizu Aweme kwala ku Delibe, nonyengelela wocetekela anyinji, ewelela ku Listala, ku Ikoniyo na ku Antiyokeya mu citwa ca Pisidiya.
Eŵakosesha mtima asambili ŵala, kuti asataye cicetekelo cawo. Eŵawuzya kuti, “Kuti tiloŵe mu Ufumu wa Mulungu, tuwamila kukoselela manzunzo anyinji.”
Pa mpingo uliwonse eyikapo akulu ŵa mpingo. Nipo polombela nolilesha kulya eŵatwala kwa Asikulu ŵecicetekela lomba.
Pa vuli pake epitila ku Pisidiya nofwika ku Pamfiliya.
Nipo peciŵilizya Malizu ŵa Mulungu ku Pega, eluta ku Ataliya.
Pecifuna ku Ataliya eloŵa mu wato nozyokela ku Antiyokeya, kwecitwaliwa ku cisomo ca Mulungu pa nchito yecisilizya.
Pecifwika kwala, ewunganisha mpingo wonse, nowukonkhololela vonse vecicita Mulungu mwa ŵeve, nipo soti yeve mwecivulila ŵanthu ŵa mitundu iyakine njila kuti acetekele.
Lomba eciŵa kwala na asambili wala nsita itali.
Ŵanthu ayakine ofumila ku Yudeya ewela ku Antiyokeya, nosambizya enekwawo kuti, “Keno musilimukiwalini kukonkha Matetulo ŵa Mose, mungapulumukelini.”
Paulo na Banabasi esushana nawo ngako. Lomba enekwawo epangana kuti alute ku Yelusalemu Paulo na Banabasi, nipo enekwawo ayakine ŵa ku Antiyokeya, kuti akalaŵizyane na atumiki na akulu ŵa mpingo va nkhani iyi.
Mpingo pawiŵatuma, epitila ku Fenisiya na Samaliya okonkholola mweciyalukila mtima ŵanthu asali Ayuda. Malizu aŵa etemwesha ngako enekwawo wonse.
Pecifwika ku Yelusalemu, epokelelewa na mpingo na nthumi na akulu ŵa mpingo. Paulo na Banabasi eŵakonkhololela nchito zonse zecicita Mulungu mwa ŵeve.
Koma wocetekela ayakine ŵamene kale enze ŵa mu cipani ca Afalisi, epanama nolaŵila kuti, “Ni copangwika kuti wocetekela ŵa mitundu iyakine asilimukiwe, nipo soti kuti aŵalamule kuti awokonkha Matetulo ŵa Mose.”
Lomba nthumi na akulu ŵa mpingo ewungana kuti awone luweme nkhani iyi.
Pecilaŵizyana nsita itali, Petulo epanama noŵawuzya kuti, “Mwenekwasu, muziŵa kuti pa masiku wotatika ŵala Mulungu enisalula pakati pa mwewo kuti nikaŵilizye Malizu Aweme ku ŵanthu ŵa mitundu iyakine, kuti amvwe nocetekela.
Nipo Mulungu oziŵa mitima ya ŵanthu, eŵacitila umboni poŵapa Mzimu Mtuŵa, ngani mwecipela sewo.
Mulungu aliyosiyanishe pakati pa sewo na ŵeve, koma eyesa mitima yawo na cicetekelo cawo.
Lomba mumuyeselanji Mulungu poyika mu mkosi mwa asambili ŵala goli yakuti cukanga makolo ŵasu keno sewo ŵamene tiliyotweshe kuyitakula?
Yayi, tucetekela kuti copulumusha ŵeve, na sewo pamo, ni cisomo ca Asikulu Yesu.”
Wonse mu msonkhano mwala enze celele omvwishila Banabasi na Paulo okonkholola va mwecicitila Mulungu viziŵikilo na vokanganisha pakati pa ŵa kunja kupitila mwa ŵeve.
Ŵeve ŵala pecisilizya kulaŵila, Yakobe elaŵila kuti, “Mwenekwasu, munimvwishishe.
Petulo wakonkholola Mulungu mwecikumbukila ŵanthu asali Ayuda potatikila, popatula ayakine pakati pawo kuti aŵe ŵanthu ŵake–ŵake.
Vuzomelezyana na malizu ŵa aneneli, pala kwelembewa kuti,
 ‘Vikasila ivi nikawelele, nizenimange soti ngʼanda ya Davide ipona. Nizenimange soti vopasuka vake, noyiwamya soti,
Nizecite tetyo kuti ŵanthu ayakine wonse na ŵanthu ŵa mitundu yonse, ŵala woziŵika na zina yangu, azeasakile–sakile Asikulu
Olaŵila tetyo Leza, ewulula ivi kutatikila na kale–kale.’
“Ni cikomo cake newo nulaŵila kuti, osati tiŵavute ŵanthu asali Ayuda oyaluka mtima nokonkha Mulungu.
Koma tiŵalembele kalata kuŵawuzya kuti osati awokulya vililini vituŵa cikomo vitwaliwa ku mafano, alewe kacenche, nipo asalye nyama zocitonyongolola, nipo soti milopa.
Pala kutatikila na kale mu mzinda uliwonse muli ŵanthu osambizya Matetulo ŵa Mose, nipo oŵelenga malizu ŵake mu kacisi wa Ayuda pa nsiku ya Sabata iliyonse.”
Pamene apo atumiki na akulu ŵa mpingo, pamo na mpingo wonse, ezomelezyana kusalula ŵanthu ayakine pakati pawo kuti aŵatume ku Antiyokeya pamo na Paulo na Banabasi. Esalula Yudasi, woyitiwa Basabasi, nipo soti Sila, ŵanthu ŵa mcinzi pakati penekwawo,
kuti akatwale kalata yolaŵila kuti: “Mwenekwasu sewo nthumi, pamo na akulu ŵa mpingo; Tikuti moni mwewo mwenekwasu ŵa ku Antiyokeya, ŵa ku Siliya, na ŵa ku Silisiya, ŵamene mulilini Ayuda.
Tamvwa kuti ŵanthu ayakine ofumila mu umba yasu omutamanishani nokusokonezani malingililo. Ŵamene awo ni sewolini teŵatuma yayi.
Lomba petiwungana, tazomelezyana kusalula ŵanthu noŵatuma kwanu. Azeawele pamo na wotemweka ŵasu Banabasi na Paulo.
Ezitwala kuti atumikile Asikulu ŵasu Yesu Kristu.
Ni cikomo cake tatuma Yudasi na Sila kuti azemukonkhololeni pa kamwa vatalemba mu kalata iyi.
Malingililo ŵasu akatizyana na ŵa Mzimu Mtuŵa kuti osati tikutakulisheni katundu uyakine, kufumyako vopangwika ivi:
Osalya cakulya citwaliwa nsembe ku mafano, musalye milopa keno nyama yocita kunyongolola, nipo soti osacita ucende. Mukalewa ivi, muzecite luweme. Salani luweme.”
Lomba nthumi zala zeyima nofwika ku Antiyokeya. Zewunganisha mpingo wonse notwala kalata yala.
Ŵeve peciyiŵelenga, esangalala cikomo ca malizu ŵake oŵakosesha.
Yudasi na Sila enze soti aŵilizyi, nipo ekosesha enekwawo ŵala na malizu anyinji noŵankhazikisha mtima.
Pecinkhala kwala kwa kansita, enekwawo ŵala eŵazomezya mwa mtendele kuti awelele kwa ŵala eŵatuma. [
Koma Sila esimikizya kuti asalile.]
Paulo na Banabasi eciŵa mphela ku Antiyokeya, osambizya noŵilizya malizu ŵa Asikulu pamo na ŵanthu ayakine anyinji.
Pepepita masiku atontho, Paulo ewuzya Banabasi kuti, “Tiyeni tiwelele tikatandalile enekwasu ku munzi uliwonse kwetiŵilizya Malizu ŵa Asikulu.”
Banabasi epangwa kutola soti Yohane woyitiwa Maliko, kuti alute naye.
Koma Paulo elingilila kuti ni ciwemelini kumtola soti, cikomo yeve eŵasiya ku Pamfiliya, osaluta nawo ku nchito.
Pamene apo ŵeve ekangana ngako, nipo epatukana. Banabasi etola Yohane Maliko wala noloŵa mu wato kuya ku Kiplo.
Koma Paulo esalula Sila, nipo enekwawo eŵalombela kuti Asikulu aŵashukishe, akayima.
Epitila ku Siliya na ku Silisiya okosesha ŵanthu ŵa mu mpingo.
Paulo efwika ku Delibe na ku Listala. Kwamene uko kwenze msambili, zina yake Timoteyo. Anyina enze Muyuda wocetekela Kristu, koma awisi enze Mgiliki.
Enekwawo ŵa ku Listala na ŵa ku Ikoniyo enzomulaŵilila viweme Timoteyo.
Paulo epangwa kuti yeve amupelekezye. Tetyo, emusilimula cikomo ca Ayuda enze kwamene kwala, pakuti wonse enzoziŵa kuti awisi ŵa Timoteyo na Agiliki.
Penzopita mu mizinda, enzoziŵisha ŵanthu mfundo zecimvwana atumiki na akulu ŵa mpingo ŵa ku Yelusalemu, noŵawuzya kuti azisunge.
Motetyo, mipingo ya Akristu imangiwa pa cicetekelo cotangʼa, nipo oloŵamo enzopakila–pakila nsiku na nsiku.
Paulo na ayake ŵala epitilila citwa ca Filijiya na Galatiya, pakuti Mzimu Mtuŵa eŵalesha kuŵilizya Malizu ŵa Mulungu ku Asiya.
Pecifwika ku malile ŵa Misiya, eyesa kuloŵa mu citwa ca Bitiniya, koma Mzimu wa Yesu aliyoŵazomezye.
Motetyo, epitilila Misiya nofwika ku Tloasi.
Usiku, Paulo mu tulo ewona munthu wa ku Masedoniya wapanama osenga kuti, “Tawukilani ku Masedoniya kuno, muzemutiyavye.”
Yeve peciwona ivi, nsita yamene iyo tikonzeka ulwendo wakuya ku Masedoniya, cikomo tiziŵa cendi kuti Mulungu niye watiyita kuti tikaŵilizye Malizu Aweme ku ŵanthu ŵa kwamene kwala.
Kufuma ku Tloasi tiyenda mu wato kuya ku cilumba ca Samotilase, nipo mmawa mwake tipitilila mpaka ku Neapoli.
Kufumila uko, tiluta ku Filipi, mzinda wa mu citwa cotatika ca mu citwa cala ca Masedoniya, nipo soti boma ya Roma. Tinkhala mu mzinda wala masiku atontho.
Pa nsiku ya Sabata, tifuma mu mzinda mwala noluta ku mmana kwetilingilila kuti kuli malo wolombelako. Lomba tinkhala pansi nolaŵila na anakazi ewungana kwala.
Pakati pawo penze mwanakazi muyakine, zina yake Lidiya. Enze wa ku mzinda wa Tiyatila, nipo nchito yake yenze yositisha nyula zisweta. Enze munthu wolomba Mulungu, nipo Asikulu evula mtima wake kuti amvwishishe venzolaŵila Paulo.
Yeve na ŵa mu banja yake pecibatiziwa, etisenga kuti, “Keno mwaniwona cendi kuti nine munthu wocetekela Asikulu, welani muzemuŵe mu ngʼanda mwangu.” Nipo etiyumilizya tetyo.
Nsita iyakine petenzokuya ku malo wolombelako, tikumana na msimbi muzya ekatiwa na ciŵanda comulaŵilisha va pa nthangu. Enzophindulisha asikulu ŵake ngako polotela kwake.
Yeve etatika kukonkha Paulo na sewo tonse, oŵilikizya kuti, “Ŵanthu aŵa ni atumiki ŵa Mulungu wa Kululu. Omuŵilizyilani njila ya cipulumusho.”
Msimbi wala ecita ivi masiku anyinji. Koma Paulo ivo, vimukalifya, tetyo ecunguluka nowuzya ciŵanda cala kuti, “Wewo, mu zina ya Yesu Kristu, nukulamulila kuti ufume mwa uyu msimbi.” Nipo nsita iyo ciŵanda cala cifuma.
Asikulu ŵake ŵa msimbi wala peciwona kuti aliye phindu naye soti, ekata Paulo na Sila noŵatwala ku nsaka ya akulu.
Pecifwika nawo kwa akulu opingula milandu, eŵawuzya kuti, “Ŵanthu aŵa ni Ayuda, nipo otisawusha mu mzinda mwasu.
Osambizya myambo yatisazomelezyewa keno kuyikonkha, cikomo nise Aroma.”
Ŵanthu wonse egudukila Paulo na Sila, nipo akulu ŵala opingula milandu elamula kuŵangʼambila vovwala vawo na kuti akwapuliwe.
Peciŵakwapula ngako, eŵapoza mu jele, nolamula wolindilila jele yala kuti aŵasunge luweme, angawutuke.
Cikomo ca malizu ŵala, wolindilila jele wala eciyoŵakhomela mu cipinda ca mkati ngako mwa jele, nomangilila mendo ŵawo mu magoli.
Koma pakati pa usiku Paulo na Sila enzolomba noyimba nzimbo zocinzika Mulungu, akayidi ayawo enzomvwililila.
Movundumukizya kwiwela civomezi ca mphamvu, motetyo kuti maziko ŵa jele esungʼunzyika. Nsita iyo viseko vonse vivuliwa, maunyolo ŵa mkaidi aliyense emangululiwa.
Wolindilila jele wala peciwuka, nowona kuti viseko vonse va mu jele ni vovulika, eyesa kuti akayidi aŵutuka. Pamene apo esolola cipula cake kuti azipaye.
Koma Paulo eŵilikizya kuti, “Wewo usaziceneke! Tonse tilipo.”
Apo wolindilila jele wala eyitisha nyale, nowutukila mkati, nipo enzotutumila na wowa, noliponesha pa mendo ŵa Paulo na Sila.
Tetyo, eŵafumyila kunja, noŵakonsha kuti, “Mwepo, kansi nicite vinji kuti nipulumuke?”
Ŵeve emuyasuka kuti, “Cetekela Asikulu Yesu, nipo uzepulumuke, pamo na ŵa mu ngʼanda mwako.”
Emuŵilizyila malizu ŵa Asikulu na wonse ŵa mu ngʼanda mwake.
Nsita iyo, cukanga wenze usiku, yeve eŵatola noŵasuka vilonda vawo. Nipo pamene apo yeve pamo na wonse ŵa mu ngʼanda mwake ebatiziwa.
Pa vuli pake eluta nawo ku ngʼanda kwake, noŵapa cakulya. Nipo yeve pamo na wonse ŵa mu ngʼanda mwake esangalala ngako cikomo cocetekela Mulungu.
Mmawa pekwecica, akulu wopingula milandu etuma asilikali kuyolaŵila kuti, “Ŵamangululeni ŵanthu ŵala aŵekuya.”
Wolindilila jele wala ekonkhololela Paulo malizu ŵala elaŵila kuti, “Akulu opingula milandu atumizya malizu kuti tikumangululeni. Niye kuti mwewo fumani, mwakuya mwa mtendele.”
Koma Paulo eŵawuzya asilikali ŵala kuti, “Ŵeve ŵala etikwapulila pakati pa ŵanthu, osapingula mlandu wasu, conse ico sewo nise nzika za ufumu wa Ciroma, ciyakine notipoza mu jele. Niye kuti lomba opangwa kutifumya mwa cisinsi? Ivo veka yayi! Awele ŵamene awo azetifumye ŵeka.”
Asilikali ŵala eluta kuyoŵakonkhololela akulu opingula milandu malizu ŵala. Ŵeve ŵala pecimvwa kuti ni nzika za ufumu wa Ciroma, ecita wowa.
Motetyo, ewela noŵapepesa, noŵafumya noŵasenga kuti afumemo mu mzinda mwala.
Paulo na Sila pecifuma mu jele mwala eluta ku ngʼanda kwa Lidiya. Kwamene kwala ewonana na enekwawo, nipo eŵakosesha, noŵafumya.
Paulo na ayake ŵala, epitilila mizinda ya Amfipoli na Apoloniya nakuyofwika ku Atesalonika. Kwala kwenze kacisi wa Ayuda.
Lomba Paulo eloŵa nawo ngani mwaciyoŵelezi, nipo elaŵila nawo va mu Malembo pa ma Sabata atatu.
Eŵamangululila va mu Malembo mwala noŵasimikizyila kuti Mpulumushi Wolayizyiwa wala enzowamila kumvwa voŵaŵa nowuka kwa akufwa. Paulo elaŵila kuti, “Yesu wanukuŵilizyilani uyu, niye Mpulumushi wala.”
Lomba ayakine mwa ŵeve ekopeka, nokonkha Paulo na Sila. Agiliki anyinji olomba Mulungu ecita soti tetyo, pamo na anakazi anyinji acitangulila.
Koma Ayuda ayakine ecita ukwa, tetyo ewunganisha ŵanthu aliye nchito woyenda–yenda, notatikisha vyongo mu mzinda mwala. Ewutukila ku ngʼanda ya Yasoni, kuyosakila Paulo na Sila kuti aŵafumyile ku ŵanthu.
Powona kuti aliyoŵafwane, etola Yasoni wala pamo na enekwawo ayakine noŵaguguzila kwa akulu ŵa mu mzinda mwala. Lomba eŵilikizya kuti, “Aŵa ŵanthu opumvya ŵanthu calo conse, lomba afwika soti kuno kwasu,
nipo Yasoni waŵapokela. Wonse ŵala ocita vosakatizyana na matetulo ŵa Mfumu ya ku Roma, pakulaŵila kuti kuli soti mfumu iyakine, zina yake Yesu.”
Malizu ŵala ekalifya mitima ya ŵanthu na ya akulu ŵa mu mzinda,
koma Yasoni na ayake ŵala pecilipila mlandu wala, akulu ŵala eŵamangulula.
Pekwefipa, enekwawo ŵala eŵingila Paulo na Sila ku Beleya. Pecifwika uko, eciyoloŵa mu kacisi wa Ayuda.
Ayuda ŵa kwala enze na mitima yomasuka, kusiyana na ŵala ŵa ku Tesalonika. Ŵeve epokela Malizu ŵa Mulungu na mtima wopangwishisha ngako, nipo nsiku na nsiku enzosakila mu Malembo kuti awone keno ni vyendi venzolaŵila Paulo na Sila.
Motetyo, mwa ŵeve anyinji ecetekela, nipo soti Agiliki anyinji, acitangulila anakazi na analume ecetekela.
Koma Ayuda ŵa ku Tesalonika ŵala pecimvwa kuti Paulo eŵilizya Malizu ŵa Mulungu na ku Beleya kumo, efwika kwamene uko soti, notatika kukolezyela nokalifya mitima ya ŵanthu.
Nsita yamene iyo enekwawo ŵala etuma ŵanthu ayakine kuti apelekezye Paulo ku cimmana, koma Sila na Timoteyo enkhalila kwamene uko.
Ŵanthu epelekezya Paulo ŵala efwika naye mpaka ku Atene. Pa vuli pake ewelela ku Beleya, Paulo pecilamula kuyowuzya Sila na Timoteyo kuti amukonkhe mmangu.
Paulo penzolindila Sila na Timoteyo ku Atene, mtima wake wivutika ngako powona kuti mzinda wonse wenze wozula na mafano.
Tetyo, elaŵizyana na ŵa mu kacisi wa Ayuda na ŵanthu ayakine olomba Mulungu. Elaŵizyana soti na ŵanthu ŵenzokumana nawo pa msika nsiku na nsiku.
Ŵanthu ŵa nzelu ayakine soti ŵa maumba ŵa Ayepikuleya na Astoiki ecizosushana naye. Ayakine ekonsha kuti, “Kansi wolongolola uyu opangwa soti kulaŵila vinji?” Ayakine elaŵila kuti, “Uyu onkhala ngani woŵilizya milungu ya kunja.” Enzolaŵila ivi cikomo yeve enzoŵilizya Malizu Aweme olaŵila va Yesu, na kuwuka kwa akufwa.
Lomba eluta naye ku nsaka ya milandu yoyitiwa Aleopagi, nomuwuzya kuti, “Sewo tikuti mutiziŵisheko va lomba vamusambizya ivi.
Pakuti viyakine vamutiwuzya ivi ni va kunja, nipo tupangwa kuziŵa kuti ni vinthu votyani.”
Niye kuti nzika za ku Atene na alwendo onkhala uko, yenze ngani nchito nsita zonse kuyingomvwila va lomba novikonkhololela.
Paulo epanama pakati pa nsaka yala ya Aelopagi nolaŵila kuti, “Mwe ŵanthu ŵa kwa Atene, pa vonse nuwona kuti nimwe ŵanthu olomba ngako.
Pakuti penenzoyenda mu mzinda muno, nawona malo ŵanu wosiyana–siyana ŵa cilombelo, nifwana guwa iyakine ya nsembe pelembewa malizu olaŵila kuti, Kwa Mulungu Wosaziŵika. Lomba wamulombela wosaziŵika wala, niye wanukuŵilizyilani newo.
“Mulungu elenga calo ca pansi nipo soti na vonse vilimo, niye Asikulu wa Kululu na calo ca pansi. Yeve onkhalalini mu ngʼanda ya malombelo yomangiwa na ŵanthu yayi.
Ŵanthu angamtumikilelini na manja ŵawo, pakuti yeve osoŵalini kanthu. Pala yeve niye akupa ŵanthu wonse moyo, mphuye na viyakine vonse.
Kufuma mwa kolo imo yeve elenga mitundu yonse ya ŵanthu, kuti iŵe mu calo conse ca pansi. Ewamyilatu nsita ya moyo wawo, nipo soti malile ŵa ponkhala pawo.
Mulungu epangwa kuti ŵanthu amusakile–sakile, nipo kuti pomfufuza–fufuza, payakine angamufwane. Koma alilini kutali na aliyense mwa sewo.
Pala ‘Mwa yeve sewo tukuŵa na moyo, tuyenda nipo tunkhala tilipo.’ Ngani mwecilaŵilila opeka ndakatulo ŵanu ayakine olaŵila kuti, ‘Na sewo soti nise ofumila mwa yeve ngani ŵana ŵake.’
“Lomba pakuti nise ŵana ŵa Mulungu, tuwamilalini kulingilila kuti umulungu wake ulingana na fano ya golide keno ya siliva keno ya mwala, yopangiwa mwa luso na nzelu za munthu.
Mulungu eŵalekelela ŵanthu pa nsita yeenze wosaziŵa, koma lomba oŵalamulila ŵanthu wonse paliponse kuti ayaluke mtima.
Cikomo cakuti eyika nsiku yatiazepingule ŵanthu wonse ŵa pa calo ca pansi molungama, kupitila mwa Munthu wecisalula; esimikizyila ŵanthu wonse ivi powukisha Munthu wala kwa akufwa.”
Ŵanthu ŵala pecimvwa va kuwuka kwa akufwa, ayakine eyingoseka, koma ayakine elaŵila kuti, “Tyani muzetiwuzye soti ivi nsiku iyakine.”
Tetyo, Paulo eŵasiya.
Koma ayakine emukonkha Paulo nocetekela. Pakati pawo penze Diyoniziyo, yumo mwa ŵa nsaka yoyitiwa Aelopagi, nipo soti mwanakazi muyakine, zina yake Damalisi, na ayakine soti.
Pa vuli pake Paulo efuma ku Atene nakuya ku Kolinto.
Kwamene uko efwanako Muyuda, zina yake Akwila, wa ku Ponto. Yeve enzeeyingofwika kwa lombapano kufumila ku Italiya pamo na mkazi wake Pulisila, cikomo Kilawudiyo, mfumu ya ku Roma, elamulila kuti Ayuda wonse afumeko ku Roma. Paulo eciyowona
nipo pakuti enze na nchito ngani ŵeve yosoka mahema, enkhala nawo noseŵenzela nawo pamo.
Pa nsiku ya Sabata iliyonse yeve enzolaŵizyana na ŵanthu ku makacisi ŵa Ayuda, noyesesha kukopa Ayuda na Agiliki kumo.
Sila na Timoteyo pecifwika kufumila ku Masedoniya, Paulo enze na nchito yoŵilizya nowuzya Ayuda mosimikizyila kuti Yesu niye enze Mpulumushi Wolayizyiwa wala.
Koma pakuti Ayuda esushana naye nomucita vyongo, Paulo epatukana nawo nokunkhumula vovwala vake, noŵawuzya kuti, “Mwazipayisha na mtima wanu. Lomba ivo ni vanu, newo niliye cikomo. Kutatikila lomba nikuya ku ŵanthu ŵa kunja.”
Motetyo, efuma uko nakuya ku ngʼanda ya munthu, zina yake Tito Yusto. Yeve enze munthu wolomba Mulungu, nipo ngʼanda yake yenze pafupi na kacisi wa Ayuda.
Klispo, mkulu wa kacisi wala pamo na wonse ŵa pa banja yake ecetekela Asikulu. Nipo ŵanthu anyinji ŵa ku Kolinto ecimvwa malizu ŵa Paulo, emucetekela nobatiziwa.
Nsiku iyakine usiku, Asikulu ewonekela kwa Paulo mu maloto nomuwuzya kuti, “Usayope, koma upitilizye kuŵilizya, osaŵa celele yayi,
pakuti newo nili nawe pamo. Paliye munthu ŵatiakukumye kuti akucitile ciyipa, pakuti nili nawo ŵanthu anyinji mu mzinda muno.”
Tetyo, Paulo enkhala uko caka cimo na myezi isanu na umo, oŵasambizya Malizu ŵa Mulungu.
Galiyo peenze bwanamkubwa wa ku Akayiya, Ayuda wonse pamo ewukila Paulo, nomutwala ku nsaka ya milandu.
Ŵeve elaŵila kuti, “Munthu uyu onyengelela ŵanthu kuti awolomba Mulungu mwa njila zosushana na Matetulo ŵasu.”
Koma Paulo penzopangwa kulaŵila, Galiyo ewuzya Ayuda kuti, “Kuti wenze mlandu wakuti munthu wayifyila tetulo, keno wakuti wayifyila muyake, sembe takumvwilani luweme mwewo Ayuda.
Koma pakuti ni nkhani yokumya malizu, na mazina, nipo soti Matetulo wanu, muziwone mweka. Kuti nipingule ivi, newo nakana.”
Pecitetyo eŵapitikisha ku nsaka kwala.
Pamene apo wonse ŵala ekata Sositeni, mkulu wa kacisi ŵa Ayuda, nomunyatila mu nsaka mwamene umo. Koma Galiyo aliyoyikeko nzelu va ivi.
Paulo eciŵa ku Kolinto masiku anyinji. Pa vuli pake elayilana na enekwawo, noloŵa mu wato kuya ku Siliya pamo na Pulisila na Akwila. Penzeakaliyoloŵa mu wato mwala, ku Kenkleya, Paulo emeta sisi yake cikomo enze elumbila kwa Mulungu.
Ŵeve efwika ku Aifeso, nipo kwala Paulo esiyako Akwila na Pulisila. Yeve yeka eloŵa mu kacisi wa Ayuda nolaŵizyana na Ayuda.
Ŵala pecilomba kuti aŵe nawo nsita itali, yeve aliyozomezye.
Eŵapelekezya noŵawuzya kuti, “Mulungu akazomezya, nikawele soti.” Pecicita tetyo efuma ku Aifeso mu wato.
Pecifwika ku Kayisaliya, eluta ku Yelusalemu kuyotandala patontho na mpingo. Kufuma uko eluta ku Antiyokeya.
Pecinkhala uko kansita katontho, efumako nakuyotandalila calo ca Galatiya na Filijiya, okosesha asambili wonse.
Penze Muyuda, zina yake Apolo, wa ku Alekisandiliya, ewela ku Aifeso. Enze munthu woziŵa kulaŵila na woziŵa Malembo ngako.
Yeve esambizyiwa njila ya Asikulu, nipo na kapamphu kakulu, enzolaŵila nosambizya va Yesu mu mndandanda uweme. Koma mu vonse ivo, enzoziŵa va ubatizo wa Yohane weka.
Lomba etatika kulaŵila motangʼa mtima mu kacisi wa Ayuda. Koma Pulisila na Akwila pecimumvwa, emutola nomukonkhololela njila ya Mulungu mokonkholoka ngako.
Apolo penzopangwa kutawukila ku Akayiya, enekwawo emukosesha, nolembela asambili ŵa uko kalata kuti amupokele luweme. Tetyo, pecifwikako, eŵayavya ngako ŵala enzecetekela cikomo ca cisomo ca Mulungu.
Yeve esusha Ayuda mwa mphamvu pa menso pa ŵanthu, nosimikizya na Malembo kuti Yesu niye cendi Mpulumushi Wolayizyiwa wala.
Apolo penze ku Kolinto, Paulo eyendela vyalo va mkati, nofwika ku Aifeso. Kwamene uko efwanako asambili ayakine,
nipo eŵakonsha kuti, “Kansi mwipokela Mzimu Mtuŵa pemwicetekela?” Ŵeve elaŵila kuti, “Tiliyomvweko kuti kuli Mzimu Mtuŵa.”
Paulo eŵakonsha kuti, “Nga lomba mwibatiziwa na ubatizo wotyani?” Ŵeve elaŵila kuti, “Na ubatizo wa Yohane.”
Paulo elaŵila kuti, “Ubatizo wa Yohane wenze ubatizo wa kuyaluka mtima, koma yeve mwine enzowuzya ŵanthu ŵala kuti acetekele akuza pa vuli pake. Wakuza uyu niye Yesu.”
Wocetekela ŵala pecimvwa ivi, ebatiziwa mu zina ya Asikulu Yesu.
Paulo peciŵayika manja pa mitu, Mzimu Mtuŵa ewela pali ŵeve, nipo etatika kulaŵila vilaŵilo vosaziŵika, noŵilizya malizu ofumila kwa Mulungu.
Ŵanthu ŵala wonse pamo enzepo ngani kumi na aŵili.
Paulo eloŵa mu kacisi wa Ayuda, nipo pa myezi itatu enzolaŵila motangʼa mtima. Enzolaŵila na ŵanthu va Ufumu wa Mulungu, noyesa kuŵanyengelela.
Koma ayakine eyumisha mitima yawo, osapangwa kucetekela, notafulila Njila ya Asikulu pa menso pa umba yonse. Pamene apo, Paulo eŵasiya nofuma nawo asambili ŵala, nipo nsiku na nsiku enzolaŵizyana mu sukulu ya Tilano.
Ecita ivi pa vyaka viŵili, nipo ŵanthu wonse onkhala ku Asiya, Ayuda na Agiliki, ecimvwa malizu ŵa Asikulu.
Mulungu ecita vokanganisha ngako kupitila mwa Paulo.
Ŵanthu enze kuti akatola vitambala keno nyula ziyakine Paulo venzoseŵenzesha, noviyika pa ŵanthu olwala, nipo enzopola, na viŵanda venzofuma mwa ŵeve.
Ayuda ayakine oyenda–yenda, ofumya viŵanda, nawo soti enzoyesa kutomola zina ya Asikulu Yesu pa ŵanthu okatiwa na viŵanda. Enze kuti, “Mu zina ya Yesu wakuŵilizya Paulo, nukulamulilani kuti mufume!”
Ŵala enzocita ivi ni ŵana analume asanu na aŵili ŵa munthu zina yake Sikeva, mkulu wa ansembe ŵa Ciyuda.
Koma ciŵanda ciŵayasuka kuti, “Yesu numuziŵa, Paulo soti numuziŵa, nga mwewo nimwe ŵani?”
Nipo munthu wokatiwa na viŵanda wala eŵalumphila noŵakata wonse. Eŵacimfya na kuti ewutuka mu ngʼanda mwala ali cinthaku nipo soti ocenekeka.
Ŵanthu wonse onkhala ku Aifeso, Ayuda na Agiliki pecimvwa ivi, ecita wowa. Nipo ŵanthu enzekupa mcinzi zina ya Asikulu Yesu ngako.
Anyinji etatika kucetekela, ewela nozomela patuŵa nowulula viyipa venzocita.
Anyinji enzotemwa kucita masenga, ewunganisha mabuku ŵawo noŵashoka pa menso pa ŵanthu wonse. Peciŵelengela mtengo wa mabuku ŵala, efwana kuti ekumana ngani ndalama za siliva myanda makumi asanu (50,000).
Motetyo, Malizu ŵa Mulungu enzomwazyiwa–mwazyiwa noseŵenza mwa mphamvu.
Pevicitika ivi, Paulo elingilila vakuya ku Yelusalemu kupitila ku Masedoniya na ku Akayiya. Elaŵila kuti, “Nikayofuma uko nuwamila soti kuyoyenda ku Roma.”
Tetyo, etuma Timoteyo na Elasito ku Masedoniya. Ŵala enze aŵili mwa ŵanthu omuyavya. Koma mwine wake wala enkhalako ku Asiya pa kansita.
Nsita iyo, kwecitika zungo ikulu cikomo ca Njila ya Asikulu.
Mmisili muyakine wa nchito za siliva, zina yake Demetiliyo, enzopanga tumafano twa siliva twa ngʼanda yolombelamo Alitemi (Mulungu wawo wa cinakazi) nipo nchito yake yenze kuŵapindulisha ngako anyanchito ŵake.
Demetiliyo wala ewunganisha ŵanthu ŵake ŵala, pamo na ayakine okata nchito ya mtundu wala, noŵawuzya kuti, “Mwenekwasu, muziŵa kuti cuma casu cufumila mu nchito iyi.
Muwona na kumvwa vakucita Paulo uyu. Yeve olaŵila kuti milungu yopangiwa na ŵanthu ni milungulini yayi. Nipo wanyengelela ŵanthu anyinji noŵapatusha, osati ku Aifeso kweka yayi, koma soti pafupi na calo conse ca Asiya.
Lomba coyofya ni cakuti nchito yasu iyi yufwika potafuliliwa. Ni apolini tyala yayi, koma soti na ngʼanda yolumbilamo Alitemi, Mulungu wasu mkulu, ŵanthu azeayiyeselini kanthu. Niye kuti uzeucenekeke mcinzi wonse wa Alitemi wala wakulombela ŵanthu wonse ŵa ku Asiya na ŵa pa calo conse ca pansi.”
Ŵanthu ŵala pecimvwa malizu aŵa, etinkha ngako, notatika kuŵilikizya kuti, “Ni mkulu Alitemi wa Aifeso!”
Tetyo, mu mzinda monse mwizula msokonezo. Lomba ŵanthu ŵala ekata Gayo na Alistaliko, ŵanthu ŵa ku Masedoniya, ayake ŵa ulwendo ŵa Paulo, nowutuka nawo ku ciŵanza ca maseŵelo.
Paulo enzeepangwa kuloŵa pakati pa ŵanthu ŵala, koma asambili aliyomuzomezye.
Akulu ayakine ŵa boma ŵa ku Asiya kwamene uko, enzewotemweka ŵake emutumizyila soti malizu omusenga kuti asaloŵele lona mu ciŵanza ca maseŵelo.
Msonkhano wonse wa ŵanthu ŵala wenze mu msankhawila. Ayakine soti viyakine; anyinji kosaziŵa na cawunganila.
Ayakine mu winji wala elingilila kuti Alekisandelo enzepo na colaŵila, peciwona kuti Ayuda amukankhila ku nthangu. Lomba yeve eyimya kwanja kuti aŵankhalishe celele, kuti akonkhololele ŵanthu va mlandu wala.
Koma ŵanthu ŵala peciziŵa kuti yeve ni Muyuda, wonse ŵala eŵilikizyila pamo kwa maola aŵili kuti, “Ni mkulu Alitemi wa Aifeso!”
Kalembela wa mzinda wala peciŵapuzyika ŵanthu ŵala, eŵawuzya kuti, “Mwewo Aifeso, ni ŵani asaziŵa kuti mzinda wa Aifeso niye usunga ngʼanda yolombelamo Alitemi mkulu, nipo soti wusunga mwala wa pa citwa wala wipona kufuma kululu?
Lomba pakuti paliye angasushe ivi, mwewo muwamila kuŵa celele, osacita vinthu mokulumizya.
Mwewo mwawela na aŵa ŵanthu kuno, cukanga ŵeve aliyoyiŵe va mu ngʼanda ya Mulungu wasu, keno kucita vyongo.
Keno Demetiliyo na amisili ayake ali na kanthu na munthu muyakine, nsaka za milandu zilipo, nipo opingula alipo soti. Akalaŵizyane milandu yawo kwamene uko.
Koma, keno musakila kanthu kayakine, msonkhano wa ulamulilo wa ŵanthu wonse niye watiukasimikizye.
Pakuti pali coyofya cakuti angatipe mlandu ocita vyongo cikomo ca vacitika. Paliye cikomo ciliconse pa zungo iyi, nipo tikasoŵe colaŵila akatikonsha.”
Pecilaŵila ivi, ewuzya ŵanthu ŵala kuti aŵekuya.
Vyongo vala pevesila, Paulo eyita asambili ŵala, noŵakosesha mtima. Nipo pecisilizyana nawo, efumako nakuya ku Masedoniya.
Eyendela minzi ya kwamene uko noŵakosesha mtima ŵanthu na malizu anyinji. Pa vuli pake eluta ku Gilisi,
nonkhalako myezi itatu. Peenze pafupi kuya ku Siliya mu wato, Ayuda emucitila msikila. Tetyo, yeve esimikizya zopitila ku Masedoniya.
Emupelekezya na Sopatele, mwana wa Pilo, wa ku Beleya; Alistaliko na Sekundo wa ku Tesalonika; Gayo wa ku Delibe; na Timoteyo; na Tikiko na Tlofimo wa ku Asiya.
Ŵeve etangula na kuyolindilila ku Tloasi.
Koma sewo tiyenda pa wato kufumila ku Filipi, peyisila Pasaka, Cisangalalo ca mikate iliye cofufumishila. Nipo pepepita masiku asanu, tikumana nawo ku Tloasi. Kwamene uko, tinkhalako masiku asanu na aŵili.
Pa nsiku yotatika ya Sabata, tiwungana kuti tilye cakulya ca mcingulo, nipo Paulo enzolaŵila na ŵanthu. Pakuti enzolindila kuya mmawa mwake, epitilizya kulaŵila mpaka pakati pa usiku.
Mu cipinda ca palulu cetiwunganamo mwenze nyale zinyinji.
Mulumbwana, zina yake Yutiko, enkhala pa windo. Lomba Paulo penzeakalulaŵila na ŵanthu ŵala, Yutiko wala enzokusila, mpaka elala tulo, nopona pansi kufuma pa windo. Ŵanthu emutola, nipo enze wakufwa.
Pamene apo Paulo eseluka, nozipoza pa mulumbwana wala nomufungatila nolaŵila kuti, “Osavutika, ali moyo.”
Nipo Paulo ekwela soti, nakuyosuna nawo mkate, nakulya nawo. Pa vuli pake epitilizya soti kulaŵila nawo nsita itali, efumako kwaca kale.
Ŵanthu ŵala etola mulumbwana wala ali moyo, nipo wonse etemwa ngako.
Sewo titangula nokwela wato kuya ku Asosi, kwetenzokuyotola Paulo. Yeve ewamya motetyo, cikomo enzopangwa kupitila ku silya.
Yeve pecikumana nase ku Asosi, ekwela nase mu wato mwala, nipo tifwika ku Mitilene.
Tifumako soti kwamene uko, nipo mmawa mwake ticiyofwika kufupi na Kiyo. Mmawa mwake soti titawukila ku Samo, nipo mmawa mwake tifwika ku Mileto.
Paulo enzeesimikizya volambalala Aifeso, kuyopa kutaya nsita ku calo ca Asiya. Enzofulumila kuti keno ni cokwanilishiwa akaŵe ku Yelusalemu pa nsiku ya Pentekosti.
Paulo peenze ku Mileto, etumizya malizu ku Aifeso kuyita akulu ŵa mpingo.
Ŵeve pecifwika ku mbali kwa cimmana, eŵawuzya kuti, “Mwewo muziŵa mwenenzonkhalila namwe masiku wonse, kutatikila nsiku yotatika yala penefwika ku Asiya.
Nenzotumikila Asikulu molicefya ngako, pakati pa cisoni na matamano eniponela cikomo ca msikila wa Ayuda.
Muziŵa kuti niliyomfisileni kanthu kakuti kakokuyavyani. Nenzokuŵilizyilani nokusambizyani patuŵa nipo soti mu mangʼanda ŵanu.
Ayuda na Agiliki niŵasenga motangʼa kuti ayalukile kwa Mulungu molapa, nocetekela Asikulu ŵasu Yesu.”
“Nipo lomba, nusimikizyila va kuya ku Yelusalemu, pakuti Mzimu Mtuŵa unilamulila. Vativikaniponele kwamene uko nuviziŵalini.
Canuziŵa ni cakuti Mzimu Mtuŵa wanicenjezya mu mzinda mulimonse kuti jele na manzunzo vunilindila.
Koma numekelalini va moyo wangu, ngani kuti ni va mtengo ngako kwa newo, malinga nikasilizye nchito yangu, na utumiki wecinipa Asikulu Yesu, woŵilizya patuŵa Malizu Aweme olaŵila va cisomo ca Mulungu.”
“Lomba nuziŵa kuti mwewo monse ŵeneyendela nomuŵilizyilani va Ufumu wa Mulungu, muzewonelini soti cinso cangu yayi.
Ni cikomo cake nukuwuzyani mosimikizya lelo, kuti ayakine mwa mwewo atayike, ivo ni vawo; newo niliye mlandu.
Pakuti niliyokufiseni kanthu yayi, koma nikuŵilizyilani vonse vakupangwa Mulungu.
“Mzimu Mtuŵa ekuyikani kuti muwolindilila mpingo wonse. Lomba muzisamale mweka, nipo musamale soti mpingo uyu. Ŵetelani mbelele za mpingo wa Asikulu wecinunula na mlopa wawo.
Nuziŵa kuti nikazofumapo newo, pazeloŵe mimbulu yoyofya pakati panu, yatiyikasiyelini mbelele zala.
Cukanga pakati pa mwewo, pazewuke ayakine olaŵila va wenye nonyengelela asambili kuti aŵakonkhe.
Niye mwewo, ŵani menso. Kumbukani kuti pa vyaka vitatu mzuŵa na usiku niliyoleke kucimula aliyense mwa mwewo na misozi.”
“Tetyo, lomba numuyikani mu manja mwa Mulungu, na cisambizyo cowonesha cisomo cake cokusungani luweme. Malizu awo ali na mphamvu zokulisha mpingo, nokupani cisomo cakusungila ŵanthu ŵake Mulungu.
Niliyokumbwile ndalama keno vovwala va munthu aliyense yayi.
Mwewo muziŵa kuti manja ŵangu aŵa ekata nchito kuti nifwane vetenzeve pamo na ayangu.
Pa vonse nakuwoneshani kuti pokata nchito motangʼa moteti, tuwamila kuyavya wolefuka, kumbukani malizu ŵala ŵa Asikulu Yesu olaŵila kuti, ‘Kupa kushukisha munthu kupula kupokela.’”
Paulo pecilaŵila ivi, efukama pansi nolomba nawo pamo ayakine wonse ŵala.
Wonse ŵala elila ngako, emukumbatila Paulo wala nomumpsompsona polayilana naye.
Ngako–ngako ecita cisoni cikomo ca malizu ŵake ŵala olaŵila kuti ŵeve azeaciwonelini soti cinso cake. Pa vuli pake emupelekezya ku wato.
Petilayilana nawo, tifuma kwala mu wato, nipo tiyenda mosazyongoloka kuyofwika ku Kosi. Mmawa mwake tifwika ku Lode, nipo kufuma uko tifwika ku Patala.
Kwamene uko tifwana ciwato cakuya ku Fenisiya. Tetyo tiloŵamo noyima.
Tiwona cilumba ca Kiplo, koma ticisiya ku kwanja ya manzyele nakuya ku Siliya. Ticiyofwika ku Tilo, pakuti ciwato cenzowamila kuselusha katundu uko.
Tifwana asambili ŵa kwala, nipo ticiŵa nawo masiku asanu na aŵili. Kupitila mwa Mzimu Mtuŵa ŵeve ewuzya Paulo kuti osati alute ku Yelusalemu.
Koma masiku ŵala pecisila, tifumako nakuya pa ulwendo wasu. Wonse ŵala, pamo na anakazi na ŵana ŵawo, etipelekezya mpaka kunja kwa mzinda. Tifukama mu mbali mwa cimmana nolomba.
Nipo petilayilana, sewo ticiyoloŵa mu wato, ŵeve ewelela kwawo.
Tipitilila ulwendo wasu wofuma ku Tilo mpaka tifwika ku Pitolemaisi. Kwamene uko titandala patontho na enekwasu, nokuŵa nawo nsiku imo.
Mmawa mwake tiyima nakuyofwika ku Kayisaliya. Tiluta ku ngʼanda ya muŵilizyi Filipo, yumo mwa atumiki ŵa mpingo asanu na aŵili ŵala, nipo tinkhala ku ngʼanda kwake.
Yeve enze na ŵana anakazi anayi osalunguliwa, ŵamene enzoŵilizya Malizu ŵa Mulungu.
Petenze kwala masiku atontho, kwiwela mneneli muyakine ofumila ku Yudeya, zina yake Agabu.
Yeve peciwela kwa sewo, etola bande ya Paulo. Lomba ezimanga mendo na manja nolaŵila kuti, “Mzimu Mtuŵa olaŵila kuti, ‘Mwine wake wa bande iyi Ayuda azeamumange moteti ku Yelusalemu, nomutwala mu manja mwa akunja.’”
Peticimvwa ivi, sewo na ŵanthu ŵa kwala tisenga Paulo kuti asalute ku Yelusalemu.
Koma yeve elaŵila kuti, “Ni cikomo canji camulila nopangwa kunitayisha mtima? Nine wokonzeka kumangiwa, cukanga kuyofwila ku Yelusalemu cikomo ca zina ya Asikulu Yesu.”
Pakuti citikanga kumunyengelela, tiyingomuleka nolaŵila kuti, “Vicitike vakupangwa Asikulu.”
Pepepita masiku atontho, tikonzeka ulwendo wasu nipo tiluta ku Yelusalemu.
Asambili ayakine ŵa ku Kayisaliya nawo ekonkhana nase. Eciyotifwisha ku ngʼanda kwa munthu muyakine, zina yake Mnasoni, kwamene kweciwamya kuti tikonkhala. Yeve enze ku Kiplo, nipo enze msambili wa kale.
Petifwika ku Yelusalemu, enekwasu etipokela na cisangalalo.
Mmawa mwake, Paulo etitola kuya kwa Yakobo. Akulu ŵa mpingo wonse enze kwamene uko.
Petepana nawo moni, Paulo eŵakonkhololela mwa mndandanda vonse vecicita Mulungu pakati pa ŵanthu ŵa mitundu iyakine kupitila mu mtumiki wake.
Ŵeve pecimvwa ivi, etembezya Mulungu. Nipo ewuzya Paulo kuti, “Wewo mkwasu uwona kuti pali Ayuda anyinji ngako ayaluka nocetekela. Wonse aŵa ni wocetekeleka ngako pokonkha Matetulo ŵa Mose.
Ŵanthu oŵawuzya va mwewo kuti Ayuda wonse onkhala ku vyalo va cilwendo, mwewo muŵasambizya kuti alekane nawo Matetulo ŵala. Olaŵila soti kuti muŵasambizya asasilimule ŵana ŵawo keno kusamala myambo ya ciyuda.
Kansi ticite vinji? Kumvwa azeamvwe cendi kuti mwafwika.
“Mwewo, mucite vatitikuwuzyeni sewo. Tili na analume anayi pano elumbila kwa Mulungu.
Muŵatole nipo mucite nawo mwambo wozituŵisha. Lomba muŵalipilile vatiatwale ku ngʼanda ya Mulungu kuti amete sisi yawo. Mukatetyo, ŵanthu wonse azeaziŵe kuti ni vyendilini veciŵawuzya ŵanthu va mwewo, koma kuti mwewo musamala cendi Matetulo ŵa Mose.
“Koma kulaŵila va ŵanthu ŵa mitundu iyakine eyaluka wocetekela, tiŵalembela kalata yoŵawuzya vetizomelezyana: kuti osati awokulya vakulya vitwaliwa nsembe ku mafano, osati awokulya milopa keno nyama yocitoponyongola, nipo osati awocita ucende.”
Paulo eŵatola ŵanthu anayi ŵala, nipo mmawa mwake ecita nawo mwambo wozituŵisha. Yeve eloŵa mu Ngʼanda ya Mulungu nakuyoziŵisha ansembe va nsiku yakuti aliyense mwa ŵeve azetwalile nsembe, akasila masiku wozitwalila ŵala.
Pecisila masiku asanu na aŵili ŵala, Ayuda ofumila ku Asiya ewona Paulo mu Ngʼanda ya Mulungu. Ekalifya mitima ya ŵanthu wonse, nomukata.
Lomba ŵeve eŵilikizya kuti, “Mwewo Aisilayeli, tiyavyeni! Ni uyu munthu, osambizya ŵanthu paliponse votafulila mtundu wasu, Matetulo ŵa Mose, nipo malo ŵano. Kuyikililapo waloŵesha soti ŵa kunja mu Ngʼanda ya Mulungu muno, noyifyisha malo ŵasu atuŵa.” (
Elaŵila ivi cikomo enzeewona Tlofimo wa ku Aifeso enze na Paulo mu mzinda mwala, niye ŵeve enzolingilila kuti Paulo niye waŵaloŵesha mu Ngʼanda ya Mulungu.)
Lomba mu mzinda monse mwiloŵa msokonezo, nipo ŵanthu wonse ewutukila kwenze Paulo nomukata. Emudonsela kunja kwa Ngʼanda ya Mulungu, novala milyango nsita yamene iyo.
Ŵanthu enzopangwa kupaya Paulo, mkulu wa umba yonse ya asilikali ŵa Ciroma epokela malizu olaŵila kuti mu mzinda wonse wa Yelusalemu muli vyongo.
Pamene apo, yeve etola asilikali na acitangulila ŵa maumba ŵa asilikali, nowutukila ŵanthu ŵala. Ŵanthu ŵala peciwona mkulu wa Ciroma na asilikali ŵala, eleka kumunyata Paulo.
Pamene apo, mkulu wa asilikali wala efwika nokata Paulo, elamula kuti amumange na maunyolo aŵili. Nipo emukonsha kuti, “Kansi uyu munthu ni ŵani? Wacita vinji kansi?”
Koma pakati pa ŵanthu ŵala ayakine etatika kuŵilikizya viyakine, ayakine viyakine. Cikomo ca vyongo, mkulu wa asilikali wala aliyoziŵe kuti vyendi ngavo–ngavo ni votyani. Tetyo, elamula kuti amutole Paulo wala alute naye ku linga ya asilikali.
Lomba pecifwika pa makwelelo ŵa ku linga kwala, asilikali ŵala ecitomutakula, cikomo cakuti ŵanthu ŵala ekalipa ngako.
Wonse ŵala enzokonkha enzoŵilikizya kuti, “Mupayeni!”
Peenze pafupi kuloŵa naye mu linga mwala, Paulo esenga mkulu wa asilikali wala kuti, “Kansi munganizomezye kuti nikuwuzyeni kanthu?” Elaŵila soti kuti, “Kansi mulaŵila Cigiliki?
Lomba niye kuti ni wewolini Muejipito wala ewusha vyongo masiku ŵa ku vuli, notangulila anyankapondo myanda inayi (4,000), nakuya nawo ku cipululu?”
Paulo eyasuka kuti, “Newo nine Muyuda, nzika ya ku Taliso, mzinda woziŵika wa ku Siliya. Nukusengani lomba, munizomezye kuti nilaŵile nawo ŵanthu aŵa.”
Emuzomezya, nipo Paulo epanama pokwelela pala, eyimya kwanja yake kuti ŵanthu ŵala aŵe celele. Wonse pecinkhala celele, Paulo etatika kulaŵila nawo mu Ciyuda. Elaŵila kuti:
“Mwewo mwenekwasu na mwewo akulu–akulu, nimvwileni niyasuke lomba vakunilaŵilila.”
Ŵeve pecimvwa olaŵila nawo mu Ciyuda, eciŵa celele ngako. Tetyo, Paulo elaŵila kuti,
“Newo nine Muyuda wovyalikila ku Taliso, mzinda wa ku Siliya, koma nilelewa mu mzinda wa Yelusalemu mwamene muno. Gamaliyele niye enze msambizyi wangu, enisambizya ngako kusunga Matetulo ŵa makolo ŵasu. Nipo nenze wotangʼa ngako pa va Mulungu, ngani mwamucitila nsiku zino.
Nenzosawusha ŵanthu okonkha Njila ya lomba iyi, mpaka noŵapaya. Nenzokata ŵanthu aŵa analume na anakazi kumo, noŵamangisha.
Mkulu wa Ansembe wonse, na ŵa mu Kaupo Kakulu ka Ayuda anganizomelezye. Ŵeve awo enipa makalata akuya nawo ku enekwasu ŵa Ciyuda ku Damasiko. Lomba niluta kwamene uko kuti nikaŵakate ŵanthu aŵa, nakuza nawo ku Yelusalemu ali womangiwa, kuti azealangiwe.”
“Penenze pa ulwendo uyu nili pafupi na Damasiko, nsita yenze ngani 12 koloko mzuŵa, movundumukizya kuŵala kukulu kufumila kululu kwenizunguluka.
Nipona pansi, nipo nicimvwa malizu olaŵila kuti, ‘Saulo, Saulo, unisawushila vinji?’
“Newo nikonsha kuti, ‘Nimwe ŵani Asikulu?’ “Ŵeve elaŵila kuti, ‘Newo nine Yesu wa ku Nazaleti, wausawusha wewo.’
Ayangu ŵa pa ulwendo ekuwona kuŵala kwala, koma malizu ŵenzolaŵila na newo aliyoŵamvwe.
“Tetyo, newo nikonsha kuti, ‘Nicite vinji Asikulu?’ “Nipo Asikulu elaŵila kuti, ‘Uka, nkhoya ku Damasiko, kwamene uko akakuwuzye vonse vawawamya Mulungu kuti ucite.’
Niliyolole soti cikomo ca kuŵala kukulu kwala, ni cikomo cake ayangu ŵala ecitonikata pa kwanja nonitangulila mpaka kuyoloŵa mu Damasiko.
“Kwamene kwala kwenze munthu muyakine, zina yake Ananiya. Enze munthu woyopa Mulungu na wosamala Matetulo wasu, nipo Ayuda wonse ŵa kwamene kwala enzomutembezya.
Yeve uyo efwika nakuzopanama pafupi na newo, noniwuzya kuti, ‘Mkwasu Saulo, tatika soti kuwona.’ Nsita yamene iyo nitatika cendi kuwona nipo yeve nimuwona.
“Lomba eniwuzya kuti, ‘Mulungu wa makolo ŵasu ekusalula kuti uziŵe vakupangwa yeve, uwone wolungama ŵala, nipo umvwe malizu ŵake olaŵila nawe.
Pakuti uzeumcitile umboni ku ŵanthu wonse pa vawawona novimvwa.
Nga lomba ucelwela vinji? Yima, utembezye zina yake mwa mcinzi, ubatiziwe nosambizyiwa kuti macimo ŵako asukiwe.’”
“Lomba niwelela ku Yelusalemu, nipo penenzolomba mu Ngʼanda ya Mulungu, nicita ngani nakomoka.
Niwona Asikulu oniwuzya kuti, ‘Yendesha, fuma mmangu mu Yelusalemu muno, cikomo ŵanthu aŵa azeazomelelini umboni wako olaŵila va newo.’
“Newo nelaŵila kuti, ‘Ni vyendi Asikulu, cikomo ŵeve woziŵa kuti newo nenzokuya ku ngʼanda iliyonse ya malombelo kuyoŵakata noŵatwala mu jele, noŵakwapula wonse wocetekela mwewo.
Penzopaya Stefano, mboni yanu, nane soti nenzepo. Nenzozomelezyana nawo, nipo nenzosunga ni newo vovwala va wala enzomupaya.’
“Pamene apo Asikulu eniwuzya kuti, ‘Yima, cikomo newo nizekutume kutali ku ŵanthu ŵa mitundu iyakine.’”
Mpaka pa malizu aŵa, ŵanthu ŵala enzomvwisha luweme malizu ŵa Paulo. Koma pecizotomola malizu osilizya ŵala, ŵeve etatika kuŵilikizya kuti, “Munthu woteti owamila kumupaya. Owamilalini soti kuŵa moyo.”
Ŵeve enzoŵilikizya nozunguzya malaya ŵawo, nowazya lukungu kululu.
Nsita yamene iyo mkulu wa asilikali wala elamula kuti aloŵe naye Paulo mu linga ya asilikali yala. Eŵawuzya kuti amukwapule, kuti yeve wala awulule cikomo cenzomuŵilikizyila tetyo ŵanthu ŵala.
Pamene apo epanamila citangulila wa umba ya asilikali. Lomba asilikali ŵake pecimanga Paulo kuti amkwapule, Paulo ŵala ekonsha citangulila wala kuti, “Kansi matetulo ŵanu ozomezya kukwapula nzika za Ciroma mukaliyenozipa mlandu?”
Citangulila pecimvwa ivi, eluta kwa mkulu wa asilikali wala nomukonsha kuti, “Kansi mwewo mukuti mucite tyani? Munthu wala ni nzika ya Ciroma.”
Pamene apo mkulu wala ecizokonsha Paulo kuti, “Kansi wewo niwe nzika ya Ciroma?” Yeve eyasuka kuti, “Eee.”
Lomba mkulu wala emuwuzya kuti, “Newo nicitosita ufulu wangu uyu na ndalama zinyinji.” Paulo elaŵila kuti, “Koma newo ufulu wangu uyu nicitovyalika nawo.”
Pamene apo asilikali enzomukonsha makonsho, emuleka. Mkulu wala ecita wowa peciziŵa kuti emanga munthu enze nzika ya Ciroma.
Mkulu wa asilikali wala epangwa kuziŵa cikomo ngaco–ngaco cenzopela Paulo mlandu Ayuda. Tetyo, mmawa mwake, emumangulula nolamula kuti Akulu ŵa Ansembe na wonse ŵa ku Kaupo Kakulu ka Ayuda awungane. Nipo ewela na Paulo nomupanamika pakati pawo.



Paulo eŵalolesha ŵa mu Kaupo Kakulu kala nolaŵila kuti, “Mwenekwasu, newo moyo wangu wonse mpaka lelo naŵa na mtima utuŵa pa menso pa Mulungu.”
Pamene apo Ananiya, Mkulu wa Ansembe wonse, elamula ŵala epanama pafupi na Paulo kuti, “Munyateni pa kamwa!”
Pamene apo Paulo emuwuzya kuti, “Mulungu anyate wewo, uliye vyendi! Wewo wankhala apo kuti unipingule pokonkha Matetulo ŵa Mose, ngani cikomo canji uŵafwaya Matetulo aŵa polamula kuti aninyate?”
Pamene apo ŵala epanama pafupi na Paulo emuwuzya kuti, “Ni cikomo canji utafulila Mkulu wa Ansembe ŵa Mulungu?”
 Paulo elaŵila kuti, “Pepani mwenekwasu, nenzoziŵalini kuti ni Mkulu wa Ansembe. Pala Malizu ŵa Mulungu olaŵila kuti, ‘Usamulaŵilile viyipa wopingula ŵanthu ŵako.’”
Paulo peciwona kuti ayakine mwa ŵeve na ŵa mu cipani ca Asaduki, ayakine ŵa mu cipani ca Afalisi, elaŵila malizu moŵilikizya mu Kaupo mwala kuti, “Mwenekwasu, newo nine Mfalisi, mwana wa Mfalisi. Newo nupinguliwa cikomo ca cilolelo kuti ŵanthu azeawuke kwa akufwa.”
Pecilaŵila ivi, Afalisi na Asaduki ŵala etatika kukangana, nipo msonkhano wipatukana. (
Pala Asaduki olaŵila kuti ŵanthu azeawukelini kwa akufwa, nipo soti kuti kuliye angelo keno mizimu. Koma Afalisi wocetekela vonse ivi.)
Ŵanthu ŵala etatika kuŵilikizya ngako. Lomba Asambizyi ayakine ŵa Matetulo, ŵa mu cipani ca Afalisi, epanama nolaŵila kuti, “Tufwanalini coyifya mwa munthu uyu yayi. Payakine kungaŵe kuti mzimu keno mngelo walaŵila naye!”
Ŵanthu ŵala efwika pokangana koyofya, tetyo mkulu wa asilikali wala eyopa kuti angamutende pakati Paulo. Tetyo, elamula asilikali kuti, “Nkhoyani mukamupokeshe kwa ŵanthu aŵa, mukamuloŵeshe mu linga ya asilikali.”
Nsiku iyo, usiku, Asikulu ecizopanama pafupi na Paulo nomuwuzya kuti, “Tangʼa mtima. Ngani mwawanicitila umboni kuno ku Yelusalemu, uwamila ukanicitile soti umboni ku Roma.”
Pekwecica, Ayuda ayakine enkhala pamo, nipo epangana motangʼa kuti, “Sewo tilyelini keno kumwa kalikonse mpaka timupaye Paulo.”
Ŵanthu epangana va msikila uyu enzepo opitilila makumi anayi (40).
Ŵeve eluta kwa Akulu ŵa Ansembe na kwa Akulu ŵa Ayuda noŵawuzya kuti, “Sewo talapila motangʼa kuti tilaŵelini kanthu mpaka timupaye Paulo uyu.
Lomba mwewo, pamo na Kaupo Kakulu, mutumizye malizu kwa mkulu wa asilikali kuti awele naye Paulo kwa mwewo, ngani mupangwa zomukonsheshesha luweme va mlandu wake. Sewo nise wokonzeka kumupaya pakaliyofwika kuno.”
Koma mwana wa mlongosi wake wa Paulo, pecimvwa va msikila uyu, eciyoloŵa mu linga ya asilikali yala nomuwuzya Paulo.
Pamene apo Paulo eyita yumo mwa acitangulila ŵa asilikali nomuwuzya kuti, “Nkhoyani na mulumbwana uyu kwa mkulu ŵa asilikali, olaŵila kuti ali namwe na malizu.”
Yeve emutola mulumbwana wala nakuya naye kwa mkulu wa asilikali, nomuwuzya kuti, “Mkaidi wala Paulo, eniyita nonisenga kuti niwele na mulumbwana uyu kwa mwewo, olaŵila kuti ali namwe na malizu.”
Mkulu wa asilikali wala emukata pa kwanja mulumbwana wala, nakuya naye pa seli, lomba peenze pa ŵeka emukonsha kuti, “Kansi ni malizu wotyani ŵaupangwa kuniwuzya?”
Yeve elaŵila kuti, “Ayuda ayakine epangana kuzomusengani kuti mukalute na Paulo ku Kaupo Kakulu mailo, ngani kuti ŵeve opangwa kukonsheshesha luweme va mlandu wake.
Koma pepani, mwewo musaŵamvwile, cikomo pali ŵanthu opitilila makumi anayi amufisamila Paulo pa njila. Ŵeve elapila kuti alyelini keno kumwa kalikonse mpaka amupaye. Lomba apa ni wokonzeka, nipo oyingolindila kuti muŵazomelezye.”
Tetyo, mkulu wa asilikali wala ewuzya mulumbwana wala kuti, “Luweme, wewo nkhoya, koma usawululile muyakine aliyense kuti wanikonkololela ivi.”
Mkulu wa asilikali wala eyita acitangulila aŵili ŵa asilikali noŵawuzya kuti, “Wuzyani asilikali makumi kumi aŵili (200) aŵe okonzeka kutatikila nsita ya 9 koloko usiku uno, kuya ku Kayisaliya pamo na asilikali makumi asanu na aŵili (70) okwela pa haci nipo makumi kumi aŵili ŵa mikondo.
Mumuwamyile Paulo mahaci kuti akwelepo, nipo mukamufwishe luweme kwa Felikisi, bwanamkubwa.”
Lomba elemba kalata iyi:
Newo Kilawudiya Lisiyasi, Nutwala moni kwanu ocinzikiwa, Afelikisi, bwanamkubwa.
Munthu uyo Ayuda emukata, nipo enze pafupi kumupaya. Penicimvwa kuti yeve ni nzika ya Ciroma, niluta na asilikali kuyomulondesha.
Nenzopangwa kuziŵa cikomo cenzomulaŵilila, tetyo niluta naye ku Kaupo Kakulu kwawo.
Nifwana kuti enzomulaŵilila cikomo ca nkhani yokumya Matetulo ŵawo, koma osati wopayiwa keno womuyika mu jele.
Lomba pakuti namvwa kuti pali msikila wakupangana pa munthu uyu, namutumizya kwa mwewo mmangu. Nawuzya omulaŵilila kuti azealaŵile malizu ŵawo kwa mwewo.
Pamene apo asilikali ŵala etola Paulo ngani mweciŵalamulila, eluta naye ku Antipatili usiku.
Mmawa mwake ŵeve ewelela ku linga ya asilikali, nosiya alukwele pa haci ŵala kuti apitilile na Paulo.
Ŵeve ŵala pecifwika ku Kayisaliya, etwala kalata yala kwa bwanamkubwa, notwala soti Paulo mmanja mwake.
Bwanamkubwa wala peciŵelenga kalata yala, ekonsha Paulo va ku citwa kwenzofuma. Pecimvwa kuti ofumila ku Siliya,
emuwuzya kuti, “Nizamvwe mlandu wako akawela okulaŵilila viyipa ŵala.” Pecicita tetyo, elamula kuti awomusunga ku ngʼanda ya mfumu Helode.

Pepepita masiku asanu, Ananiya, Mkulu wa Ansembe wonse, ewela pamo na akulu–akulu ayakine ŵa Ayuda, na kaswili muyakine wolaŵilila ŵanthu pa milandu, zina yake Telitulilo. Ŵeve efwika pa menso pa bwanamkubwa wala, notatika kulaŵila va Paulo.
Lomba Paulo wala pecimuyita, Telitulilo wala etatikapo vomulaŵilila vala. Elaŵila kuti, “Mwewo Felikisi wocinzikiwa, sewo tunkhala pa mtendele ngawo–ngawo cikomo ca mwewo, nipo vinthu vinyinji vankhala vokonzeka mu calo casu cikomo ca ucitangulila wanu wa nzelu.
Vonse ivi, tuvipokela mwa mcinzi ngako paliponse mwa njila iliyonse.
Pepani, nupangwalini kukutayilani nsita, koma nusenga kuti muniwamile mtima, muyingomvwako tyala malizu wasu aŵa mwa pafupi.
“Niye kuti munthu uyu sewo tamufwana kuti ni wovutisha ngako. Waŵa oleta vyongo pakati pa Ayuda pa calo conse ca pansi, nipo soti ni citangulila wa cipani ca Anazaleti.
Eyesa soti cukanga kuyifyisha ngʼanda ya Mulungu wasu. Niye petimukata. [Tipangwa kumupingula pokonkha Matetulo ŵasu.
Koma Lisiyasi, mkulu wa asilikali, ecizomusomphola ku manja kwasu mwa nkhondo,
nopingula kuti womulaŵilila azeawonekele kwanu.] Mukamukonsha uyu, muwamila kuziŵa mweka vonse vatumulaŵilila.”
Ayuda nawo soti ezomelezya, nolaŵilisha kuti vonse ivo ni vyendi.
Bwanamkubwa wala, ecewula Paulo kuti alaŵile, nipo Paulo elaŵila kuti, “Nuziŵa kuti mwewo mwaŵamupingula mtundu uyu vyaka vinyinji, ni cikomo cake natemwa kuti niyasuke pa menso panu vakunilaŵilila.
Mwewo muwamila kufwana umboni wake, penzepaliyopite masiku opitilila kumi na aŵili kufuma paniciyolombela ku Yelusalemu,
Ayuda aliyonifwanepo nukangana na munthu aliyense mu Ngʼanda ya Mulungu, keno kuwusha vyongo pakati pa ŵanthu mu makacisi, keno paliponse mu mzinda mwala.
Ŵeve angakusimikizyilenilini vakunilaŵilila.
Koma ici ceka, nuzomela pa menso panu, kuti nulombela Mulungu wa makolo wasu pokonkha njila ŵeve yenzokuti ni umba ya pa mbali. Nucetekela vonse volembewa mu Matetulo ŵa Mose nipo soti mu mabuku ŵa aneneli.
Powona kuti nucetekela Mulungu, nipo nawo wocetekela, kuti ŵanthu wonse – wolungama na wosalungama – akawuke kwa akufwa.
Ni cikomo cake, nane soti nuyesesha nsita zonse kuŵa na mtima wolungama pa menso pa Mulungu, na pa menso pa ŵanthu.
“Lomba peninkhala kuyakine vyaka vitontho, nicizotwala ndalama ku ŵanthu ŵa mtundu wangu, nipo soti nicizotwala nsembe.
Penenzocita ivi, ŵeve enifwana mu Ngʼanda ya Mulungu nucita mwambo wolituŵisha. Penzeve winji wa ŵanthu keno vyongo yayi.
Nipo alipo pano Ayuda ayakine ŵa ku Asiya kuti anisimikizyile pa menso panu keno ali nane na kanthu.
Keno ŵeve ali pano aŵa alaŵile keno enifwana coyifya penenze mu Kaupo Kakulu kwawo.
Koma coyifya cangu cingaŵe ici cakuti, penipanama pa menso pawo, neŵilikizya kuti, ‘Munipa mlandu newo lelo cikomo nucetekela kuti ŵanthu akufwa azeawuke.’”
Felikisi enzoziŵa luweme va Njila ya Asikulu, tetyo evala nsaka yala na malizu olaŵila kuti, “Nizenipingule mlandu wako akaza Lisiyasi, mkulu wa asilikali.”
Lomba elamulila citangulila wa umba ya asilikali kuti awomulonda, koma awomupako mtendele, osalesha wotemweka ŵake kumusamala.
Pepepita masiku atontho Felikisi ewela na mkazi wake Dulusila muyuda. Eyita Paulo, notatika kumvwilila venzolaŵila vocetekela Kristu Yesu.
Koma Paulo pecilaŵila va cilungamo, va kulilesha kulya, na vakuti Mulungu azeapingule ŵanthu, Felikisi ecita wowa nomuwuzya kuti, “Pakali pano nkhoya wakuya, nikafwana nsita, nizenikuyite soti.”
Koma enzolingilila kuti Paulo azeamupe ndalama, ni cikomo cake enzomuyita mowelezya–welezya notandala naye.
Pepepita vyaka viŵili, Pokiyo Fesito eloŵa mu malo mwa Felikisi. Lomba Felikisi wala popangwa kuwamizya Ayuda, emusiya mu jele Paulo wala.

Fesito etatika nchito yake yopingula mu citwa cala. Pepepita masiku atatu, eluta ku Yelusalemu kufumila ku Kayisaliya.
Kwala, Akulu ŵa Ansembe na acitangulila ŵa Ayuda emukonkhololela va mlandu wa Paulo. Ŵeve emusenga Fesito
kuti aŵawamile mtima pomtumizya Paulo ku Yelusalemu. Ecita tetyo cikomo enzeepangana vomulindila pa njila kuti amupaye.
Fesito eŵawuzya kuti, “Paulo osungiwa mu jele ku Kayisaliya, nipo newo nikuya kwala kwa lombapano.
Lomba, acitangulila wanu alute nane pamo, kuti akamusimikizye munthu wala, keno ni cendi ecitapo ciyipa.”
Fesito pecinkhala pakati pawo masiku asanu na atatu keno kumi, eluta ku Kayisaliya. Mmawa mwake enkhala pa mpando wopingulila milandu, noyita Paulo kuti awele pa menso pake.
Paulo pecifwika, Ayuda ewela kufumila ku Yelusalemu ŵala emuzinga, notatika kumulaŵilila vinthu voyofya ngako, valiyotweshe kuvisimikizya.
Paulo poyasuka vomulaŵilila vala elaŵila kuti, “Newo niliyoyifyilepo Matetulo ŵa Ayuda, keno Ngʼanda ya Mulungu, keno soti mfumu ya ku Roma.”
Fesito popangwa kutemwesha Ayuda, ekonsha Paulo kuti, “Kansi ungatemwe kuya ku Yelusalemu kuti mlandu wako uyu ukapinguliwile kwala pa menso pangu?”
Koma Paulo elaŵila kuti, “Newo napanama pa nsaka ya milandu ya mfumu ya ku Roma, niye kwakuwamila kunipingulila. Ayuda aŵa newo niliyoŵayifyile ciliconse, ngani mwewo muziŵa luweme.
Keno nine woyifya, nipo keno nacita cinthu cowamila kuti nipayiwe nukanalini kupayiwa yayi. Koma keno vakunilaŵilila aŵa ni va wenye, paliye munthu angatweshe kunitwala kwa ŵeve. Newo nusenga kuti mlandu wangu uyu nikafukame ku mfumu ya ku Roma.”
Lomba Fesito pecilaŵizyana na ŵa nsaka ŵake, elaŵila kuti, “Wasenga kuti mlandu wake ukapinguliwe ku Roma. Ni ciweme, ukalute ku Roma ku mfumu ikulu.”
Pepepita masiku, mfumu Agilipa, pamo na mkazi wake Belenise, ewela ku Kayisaliya kuzopokela Fesito.
Pecinkhala kwala masiku atontho, Fesito wala ekonkhololela mfumu yala va mlandu wa Paulo. Elaŵila kuti, “Kuli munthu muyakine kuno wecisiya mu jele Felikisi.
Penenze ku Yelusalemu, Akulu ŵa Ansembe pamo na acitangulila ŵa Ayuda enikonkhololela va yeve, nonisenga kuti nimupe mlandu nopingula kuti ni woyifya.
“Newo niŵayasuka kuti ni mwambolini wa Aroma kuyingotwala munthu yayi. Munthu wolaŵiliwa wala otatika wakumana nawo omulaŵilila ŵala, kuti yeve aŵe na shuko yoyasukapo pa vakumulaŵilila.
Lomba ŵeve pecizowungana kuno, newo mosataya nsita, mmawa mwake ninkhala pa mpando wopingulila milandu, nomuyita munthu wala kuti awele pa menso pangu.
Omulaŵilila ŵala pecipanama, aliyomulaŵilile ciyipa cukanga cimo pa venenzolingilila newo.
Enzoyingokangana naye pa cilambilo cawo, nipo soti va munthu muyakine zina yake Yesu, ecifwa, koma Paulo osimikizya kuti ali moyo.
“Newo nisila nzelu, osaziŵa kuti niyisande–sande tyani nkhani iyi. Tetyo, nimukonsha Paulo wala keno angatemwe kuya ku Yelusalemu kuti mlandu wake ukapinguliwe.
Nipo esenga kuti awosungiwa mu jele mpaka mfumu ya ku Roma ikasimikizye va mlandu wake. Pamene apo nipingula kuti amusunge mu jele kufwikila namutumizya kwa mfumu iyo.”
Pamene apo Agilipa ewuzya Fesito kuti, “Nane soti sembe natemwa kuti nizimvwile neka vatialaŵile munthu uyu.” Fesito elaŵila kuti, “Mukamumvwe mailo mmawa.”
Mmawa mwake Agilipa na Belenise ewela na mcinzi ukulu wa cifumu. Eloŵa mu nsaka ya milandu pamo na akulu ŵa asilikali nipo soti akulu–akulu ŵa mu mzinda mwala. Fesito eyita Paulo kuti awele, nipo ewela cendi.
Lomba Fesito elaŵila kuti, “Mfumu Agilipa, na mwewo monse muli nase muno, mumuwona munthu uyu. Ayuda wonse enisenga ku Yelusalemu na kuno kwamene moŵilikizya kuti uyu owamilalini kuŵa soti na moyo.
Koma newo niliyofwane kuti yeve ecita kanthu kowamila kupayiwa. Lomba pakuti mwine wake uyu esenga kuti mlandu wake ukapinguliwe na mfumu ya ku Roma, nilingilila vomutumizya.
Koma niliye kanthu ngako–ngako kakuti nilembele Mfumu iyo va yeve. Motetyo, nawela naye kwa mwewo, monse ngako–ngako mfumu Agilipa, kuti mukamukonsheshesha, niŵe na kanthu kakuti nilembe.
Newo nuwona kuti ni cinthu ciliye nzelu kutumizya mkaidi paliye kutomolapo vikomo va mlandu wake.”
Agilipa ewuzya Paulo kuti, “Tukuzomezya kuti ulaŵile malizu ŵako.” Tetyo, Paulo etambulula kwanja yake notatika kulaŵila nkhani yake. Elaŵila kuti,
“Mwewo Mfumu Agilipa, newo nulingilila kuti nili na shuko kuti ni pa menso panu panuyasukila lelo vonse vakunilaŵilila Ayuda aŵa.
Ngako–ngako cikomo mwewo muziŵa luweme myambo yonse ya Ciyuda, nipo mikangano yawo yonse, nukusengani kuti munimvwishe molezya mtima.
“Ayuda wonse oziŵa va moyo wangu kutatikila penenze mwana. Woziŵa mweninkhalila kutatikila pakati pa ŵanthu ŵa mtundu wangu, na ku Yelusalemu.
Ŵeve eniziŵa kutatikila kale, nipo keno opangwa, angatweshe kunicitila umboni kuti moyo wangu wonse naŵa Mfalisi, yumo wa cipani cala cusamala cilombelo casu kopula.
Nipo lomba keno onipa mlandu, ni cikomo cakuti nulindila vecilayizya makolo ŵasu Mulungu.
Mikoka yonse kumi na iŵili ya mtundu wasu, polombela Mulungu mzuŵa na usiku mosalefuka, yulindila kuzopokela vecilayizya yeve. Mwakuti ni cikomo colindilila ici, ca kunilaŵila Ayuda, amfumu muli apa.
Ni cikomo canji, mwa mwewo Ayuda, muyesa kuti ni kosawamila kucetekela kuti Mulungu angawukishe ŵanthu kwa akufwa?
“Newo nenzolingilila kuti nenzowamila kucita vinthu vinyinji popangwa kusilizya mbili ya Yesu wa ku Nazaleti.
Nipo nivicita cendi ku Yelusalemu. Akulu ŵa Ansembe pecinipa ulamulilo, newo nenzoŵavalila mu jele ŵanthu anyinji ŵa Mulungu. Ŵeve penzopayiwa, newo nenzozomelezya.
Kanyinji–kanyinji nenzoŵapa cilango mu makacisi wonse, noyesa kuŵakakamizya kuti atafulile Yesu wala. Nenzoŵakalipila koyofya, kotetyo kuti nenzoŵanzunza cukanga ku mizinda ya ku vyalo va kunja.”
“Pa ulwendo uyakine woteti, nukuya ku Damasiko na ulamulilo na mphamvu zonipa Akulu ŵa Ansembe.
Pa njila, nsita ya mzuŵa zuŵa ili pa mutu, niwona kuŵala kufumila Kululu. Kuŵala kwala kwenze kopula kuŵala kwa zuŵa, nipo kwitizunguluka tonse, newo na ayangu ŵa ulwendo.
Tonse tipona pansi, nipo newo nicimvwa malizu oniwuzya mu Ciyuda kuti, ‘Saulo, Saulo, unizingwishila vinji? Uyingoziceneka weka pokana canupangwa, uli ngani ngʼombe yunyatiwa pokana cakupangwa mwine.’
“Tetyo, nikonsha kuti, ‘Nimwe ŵani Asikulu?’ “Asikulu ŵala elaŵila kuti, ‘Newo nine Yesu, wawusawusha.
Koma uka, panama. Pakuti nakuwonekela kuti nikuyike uŵe mtumiki wangu na mboni yangu. Nupangwa kuti uŵe mboni ya mwawaniwonela lelo, nipo ya vatinizekuwoneshe ku nthangu.
Nizenikupokeshe ku ŵanthu ŵa mtundu wako, nipo soti ku ŵanthu ŵa mitundu iyakine kwanukutuma.
Nukutuma kuti ŵanthu aŵa uŵavule menso, kuti ayaluke kufuma ku mfinzi ya macimo noloŵa mu kuŵala, nipo kufuma mu mphamvu ya Satana nokonkha Mulungu. Nupangwa kuti acetekele newo, kuti macimo ŵawo alekelelewe, nipo nawo apokele mashukisho pamo na ŵanthu ŵecisalula Mulungu kuti aŵe ŵake–ŵake.’”
“Ni cikomo cake, niliyokane kumvwila veciniwonesha Mulungu mu mensomphenya mwala.
Koma niŵilizya, potatika ku ŵanthu ŵa ku Damasiko na ŵa ku Yelusalemu, nipo kuwama kwake ku calo conse ca Yudeya, nipo soti ku ŵanthu ŵa kunja ŵa mitundu iyakine. Niŵilizya kuti ayaluke mtima, kuyalukila kwa Mulungu, nocita nchito yosimikizya kuti ayaluka cendi mtima.
Cikomo ca ivi, Ayuda enikata mu Ngʼanda ya Mulungu nopangwa kunipaya.
“Koma Mulungu waŵa oniyavya kufwika lelo. Motetyo, napanama pano kuti nicitile umboni pa menso pa ŵanthu wonse, kwa akulu na atontho kumo. Vanuŵawuzya ni viyakinelini yayi, koma ni vala vecilaŵila aneneli na Mose kuti vizevicitike.
Pala ŵeve elaŵila kuti Mpulumushi Wolayizyiwa wala azeamvwe voŵaŵa, nipo pakuti yeve azeaŵe wotatika kuwuka kwa akufwa, azeawoneshe Ayuda na ŵala asali Ayuda va kuŵala.”
Paulo penzozicingilizya vomulaŵilila vala, Fesito elaŵila moŵilikizya kuti, “Nikusiluka uku, wewo Paulo! Kusambizya kwako kukusilushe.”
Koma Paulo elaŵila kuti, “Pepani, Fesito wocinzikiwa, ninelini silu yayi. Vanulaŵila ni vyendi na va nzelu.
Mfumu Agilipa oziŵa vonse ivi, nipo ningalaŵile pa menso pawo momasuka. Nucetekela kuti paliye kanthu cukanga kamo pa ivi vasaziŵa ŵeve. Pakuti viliyocitike mofisika yayi.
Mwewo amfumu, kansi mucetekela malizu ŵa aneneli? Nuziŵa kuti muŵacetekela.”
Tetyo, Agilipa ewuzya Paulo kuti, “Ulingilila kuti unganiyalushe Mkristu pa kansita katontho teti?”
Paulo elaŵila kuti, “Keno ni pa kansita katontho, keno ni pa kansita katali, nulomba Mulungu akazomezya kuti osati mwewo mweka, koma soti ŵanthu wonse akumvwa malizu ŵangu lelo, aŵe ngani mwanilili newo – kupatula maunyolo ŵeka aŵa.”
Tetyo, Mfumu Agilipa, bwanamkubwa Fesito, Belenise, na wonse enze nawo epanama.
Pecifumapo ewuzyana kuti, “Munthu uyu paliye cakucita ciliconse cuwamila kumupaya keno kumuyika mu jele.”
Tetyo, Agilipa ewuzya Fesito kuti, “Sembe tamumangulula uyu munthu, kuti aliyosenge kuti mlandu wake uyu ukapinguliwe na mfumu ya ku Roma.”

Pevisimikizyika kuti tuwamila kuya ku Italiya mu ciwato, emutwala Paulo pamo na akayidi ayakine kwa Sentuliyo citangulila wa asilikali, zina yake Yuliyo, wa umba ya asilikali yoyitiwa Umba ya Augusto.
Petikwela mu ciwato cofumila ku Adilamitiyo cenze cokonzekelatu kuya ku madowoko ŵa ku Asiya, nipo tiyima. Alistaliko, Mmasedoni wa ku mzinda wa Tesalonika, enze nase.
Mmawa mwake tifwika ku Sidoni, nipo Yuliyo ewamila mtima Paulo, nomuzomezya kuluta kuwotemweka ŵake kuti akamusunge luweme.
Kufuma uko, tipitila ku mpoto kwa cilumba ca Kiplo cikomo mphepo yenzokuntha kufumila kwenzokuya.
Titawuka cimmana citwa ca ku Siliya na Pamfiliya nofwika ku Mila, mzinda wa ku Likiya.
Kwamene uko citangulila wa asilikali wala efwanako ciwato cofumila ku Alekisandiliya cokuya ku Italiya, nipo etitakula mu ciwato cala.
Tiyenda patontho–patontho kwa masiku anyinji, nakuyofwika pafupi na Kinido mosawukila. Lomba pakuti mphepo itivuta cendi, tiliyotweshe kupitilila ulwendo wasu mwolunjika, tetyo tingopitila ku mmwela kwa cilumba ca Klete, petipitilila Salimone.
Tiyenda mosawukila mu mbali mwa cilumba cala, nakuyofwika ku malo ayakine woyitiwa Madowoko Aweme, pafupi na mzinda wa Laseya.
Nsita itali ipita, nipo cukanga nsita yolilesha kulya yenze ipita kale. Nsita iyo ulwendo wa pa manzi wenze woyofya. Pamene apo Paulo eŵacenjezya kuti,
“Mwenekwasu, newo nuwona kuti pa ulwendo wasu uyu, vinthu vinyinji vizecenekeke notayika, osati katundu weka na ciwato yayi, koma soti myoyo yasu.”
Koma citangulila wa asilikali wala emvwila kapitawo wa ciwato nipo soti mwine wake wa ciwato cala, osati malizu ŵa Paulo yayi.
Lomba pakuti dowoko yenzelini luweme kunkhalako pa nsita ya mphepo, anyinji mwa ŵeve epangwa kufumako, noyesa kuti angatweshe kuyofwika ku Fenikisi nonkhala uko pa nsita ya mphepo. Fenikisi yenze dowoko ya ku Klete, yolola ku mmwela ca ku mcingulo, nipo soti ku mpoto ca ku mcingulo.
Mphepo ya ku mmwela peyitatika kukuntha patontho–patontho, ŵanthu eyesa kuti lomba afwana mpata wakuti acite vakupangwa. Motetyo, eyima ulwendo, noyenda mbali mwa cilumba cala ca Klete.
Koma paliyopite nsita itali mphepo yokuntha, yoyitiwa Yulakulo, itatika kukuntha kufumila ku silya.
Ikuntha ciwato cala, niye pakuti tiliyotweshe kukumana na mphepo yala tizomela kutolewa nayo.
Tifwika pafupi na ka cilumba coyitiŵa Kawuda, ku citwa kwayisafwika mphepo. Kwamene kwala movutikila titwesha kuthangulila wato wodonsewa na ciwato cala.
Nipo ekwezeka wato wala pa ciwato, nipo pa vuli pake emanga ciwato cala na nthambo kuti acitangʼishe. Lomba poyopa kuti angakagundishe ku misece wa ku Siliti, esisha mathanga nozomela kuyingotolewa tyala na mphepo.
Pakuti tisawushiwa ngako na cinkhuka cala mmawa mwake etatika kutaya katundu mu manzi.
Nipo pa nsiku ya citatu yake etaya mu cimmana na vipangizo va wato kumo.
Tiliyowone zuŵa keno nyenyezi masiku anyinji, koma cinkhuka cenze cikali na mphamvu mpaka tonse titayilatu cicetekelo cakuti tipulumuke.
Pa nsita itali ŵala ŵanthu aliyeulye kanthu. Lomba Paulo epanama pakati pawo nolaŵila kuti, “Mwenekwasu, kuti mwimvwila venilaŵila newo, osafuma ku Klete, sembe vinthu viliyoceneneke notayika moteti.
Koma lomba nukuwuzyani kuti mukose mtima, pakuti paliye cukanga yumo mwa mwewo ŵatiatayike, koma ciwato ceka niye caticicenekeke.
Usiku wasila kwinizela mngelo wa Mulungu, Mulungu ni wangu nipo nine wake, nipo numucinzika.
Mngelo wala eniwuzya kuti, ‘Osacita wowa, Paulo. Uwamila kuyopanama pa menso pa mfumu ya ku Roma. Mulungu, mwakuwama mtima kwake, wazomelezya kuti ayako wonse ŵa ulwendo aŵe moyo.’
“Niye mwewo, tangʼani mtima, pakuti nucetekela Mulungu, kuti vawaniwuzya ivi vizevicitike cendi mwavilili.
Koma tikasakamile pa cilumba ciyakine.”
Pakati pa usiku wa kumi na cinayi (14), mphepo yenzeyikalutikankha pa cimmana ca Adiliya, anyanchito ŵa pa wato elingilila kuti ali pafupi na ku silya.
Lomba peciyesa kupima kunoka kwa cimmana efwana mamita okwanila makumi anayi (40). Peciyenda patontho epima soti nofwana soti mamita okwanila patontho makumi atatu (30).
Poyopa kuti ciwato cingakasamile pa myala eselusha anangula anayi mu cimmana ku vuli kwa ciwato. Nipo enzoyingolomba mopangwa kuti kuce.
Anyanchito ŵa pa ciwato ŵala enzopangwa kuwutukamo mu ciwato mwala. Tetyo, eselushila wato utontho pa manzi, nocita ngani opangwa kuselusha anangula mu cimmana ku nthangu kwa ciwato.
Motetyo, ewuzya citangulila wa asilikali wala pamo na asilikali ŵake kuti, “Keno ŵanthu aŵa onkhalalini mu ciwato muno, cendi mwewo mungatweshelini kupulumuka yayi.”
Tetyo, asilikali ŵala etenda nthambo za wato wala nowulekelela kuti upone.
Pekwenze pafupi kuca, Paulo eŵasenga wonse ŵala kuti alyeko kanthu. Eŵawuzya kuti, “Mwaŵa masiku kumi na anayi lomba mitima yanu ili mu malele, nsita yonse iyi osalya keno kulaŵa kanthu.
Nukusengani lomba kuti mulye kanthu kuti mupulumuke. Paliye na yumo kumo mwa mwewo watiazetaye cukanga sisi imo.”
Pecilaŵila ivi, Paulo etola mkate, notembezya Mulungu pa menso pa wonse. Nipo pecisuna mkate wala etatika kulya.
Pamene apo wonse ŵala etangʼa mtima, nawo soti etatika kulya.
Tonse pamo tenzokumana Makumi kumi aŵili na makumi asanu na aŵili na mphuzyo zisanu na imo (276) mu ciwato mwala.
Wonse ŵala pecilya nokuta, epepusha wato potaya tiligu mu cimmana.
Pekwecica, ŵanthu aliyoziŵe msenga wala, koma eyingowona mu mbali mwa cimmana ca misece. Lomba elingilila kuti keno ni cotwesha, akawamyile ciwato kwamene uku.
Tetyo, etaya anangula noŵasiya mu cimmana. Nsita iyo emangulula nzinzi zomangila nkhafi zoyondololela, nokweza thanga ya ku nthangu, kuti mphepo ikankhe wato nipo elungamisha ku silya.
Koma ciwato cala cikasamila pa misece wofisika na manzi, nipo ipanama. Citwa ca ku nthangu kwa ciwato cijima kotetyo kuti iliyotweshe kuyenda soti. Nipo citwa ca ku vuli cala cicenekeka na mphamvu ya mafunde.
Asilikali ŵala elingilila kupaya akayidi, kuyopa kuti ayakine mwa ŵeve anganyaye kufwika ku silya nowutuka.
Koma citangulila wa asilikali wala epangwa kupulumusha Paulo, motetyo eŵalesha. Elamula kuti wonse anganyaye, azipoze mu manzi, anyaye kuti akafwike ku silya.
Ŵala wosala eŵalamula kuti akate mapulanga keno viyakine va mu ciwato cocenekeka cala. Motetyo, wonse epulumuka nofwika ku silya.
Petipulumuka tetyo, ticimvwa kuti cilumba cala zina yake ni Melita.
Ŵanthu ŵa apo eticitila viweme ngako. Etipokela luweme notiyashila mulilo, cikomo kwitatika kupona mvula nipo kwizizila.
Paulo etema nkhuni nowelako na mtolo, nipo peciziyika pa mulilo, mu mtolo mwala mwifuma njoka cikomo cakupya. Imuluma nokatilila ku kwanja kwake kwala.
Ŵanthu ŵala peciwona njoka yala ililende ku kwanja kwake, etatika kuwuzyana kuti, “Ni cendi munthu uyu ni nyankapondo. Cukanga wapulumuka pa cimmana, koma Mulungu wa cilungamo aliyozomezye kuti aŵe na moyo.”
Koma Paulo eyikunkhumulila pa mulilo njoka yala, osacenekeka konse.
Ŵanthu ŵala, enzolindila kuti muŵili wake uvimbe, keno kuti apone pansi movundumukizya nakufwa. Eciŵa omulolesha nsita itali, koma peciwona kuti paliye ciliconse ca cilwendo camucitikila, eyalusha malingililo nolaŵila kuti, “Uyu ni yumo wa milungu.”
Pafupi na pa malo apo, penze minda ya Pubiliyo, mkulu wa pa cilumba pala. Yeve etipokela notisunga luweme masiku atatu.
Awisi wake wa Pubiliyo enze lele, cikomo enzolwala malungo na kamlopa. Paulo eloŵa mu cipinda cake notatika kumulombela, nipo emuyika manja pa mutu nomupozya.
Pevicitika ivi, ŵanthu ayakine wonse olwala pa cilumba pala ewela, Paulo eŵapozya.
Ŵanthu ŵala etipa mcinzi ngako, nipo petitatika soti ulwendo wasu wa pa ciwato, etipa vonse vetenzeve.
Pepepita myezi itatu, tiyima cendi ulwendo wasu wa pa ciwato ciyakine, cinkhala pa cilumba pala pa nsita ya mphepo. Ciwato cala cenzofumila ku Alekisandiliya, nipo ciziŵikilo cake cenze “Mapasa.”
Petifwika ku Silakusa, tinkhalako masiku atatu.
Kufuma kwala tipitilila nakuyofwika ku Legiyo. Pepepita nsiku imo, mphepo ya ku mmwela itatika kukuntha, tetyo pa nsiku yokonkhapo tifwika ku Putewoli.
Kwala tifwana enekwasu, nipo etisenga kuti tinkhale nawo masiku asanu na aŵili. Motetyo, ticiyofwika ku Roma.
Enekwasu ŵa kwala pecimvwa va sewo, ewela mpaka ku Nsaka ya Apiyo nipo soti ku munzi woyitiwa Ngʼanda za Alwendo Zitatu kuzoticinguzyila. Paulo peciŵawona tetyo, etembezya Mulungu, notangʼa mtima.
Petiloŵa mu mzinda wa Roma, Paulo ezomelezyewa kuŵa kwa yeka, na msilikali womulindilila.
Pepepita masiku atatu, Paulo ewunganisha acitangulila ŵa Ayuda ŵa kwala. Peciwungana, yeve eŵawuzya kuti, “Mwenekwasu, newo nili kuno ngani mkaidi ofumila ku Yelusalemu. Cukanga niliyoyifyile mtundu wasu keno myambo ya makolo ŵasu, koma cendi nitwaliwa kwa Aroma.
Ŵeve pecinikonsha, epangwa kunimangulula, cikomo aliyofwane mlandu wowamila kunipayila.
Koma Ayuda pecikana, nikakamizyiwa kusenga kuti mlandu wangu uyu nizenifukame ku mfumu ya ku Roma kuno. Nikutilini nenze na kanthu kolaŵilila mtundu wangu yayi.
Ni cikomo cake nakuyitani kuti nilaŵile namwe. Pakuti namangiwa na unyolo uyu cikomo cocetekela cinthu cakulindila Aisilayeli.”
Acitangulila ŵala emuyasuka kuti, “Sewo tiliyopokelepo makalata ofumila ku Yudeya olaŵila va mwewo. Paliye soti muyakine mwa enekwasu efwika kuno kuzotikonkhololela keno kuzotiwuzya viyipa vanu.
Koma ngako–ngako ni ciweme kuti mutiwuzye malingililo ŵanu, pakuti va umba yanu ya pa mbali iyi tuziŵa kuti paliponse ŵanthu osushana nayo.”
Ŵeve epangana naye nsiku yakuti akakumane naye, nipo anyinji ewela ku ngʼanda kwenzonkhala. Kutatikila mmawa mpaka mcingulo Paulo elaŵila nawo, noŵakonkhololela va Ufumu wa Mulungu. Pakuŵasambizya malizu ŵa mu Matetulo ŵa Mose nipo soti mu mabuku ŵa aneneli, enzoyesa kuŵanyengelela kuti acetekele Yesu.
Ayakine enyengelelewa cendi na vecilaŵila, koma ayakine aliyocetekele.
Lomba pakuti ŵanthu ŵala aliyomvwane, eyingofumapo. Koma mphela penzeakaliyofumapo, Paulo eyikililapo malizu ŵamo ŵakuti, “Mzimu Mtuŵa elaŵila vyendi peciwuzya makolo ŵanu mwa Mneneli Yesaya kuti,
‘Nkhoya ku ŵanthu ŵa mtundu uyu uŵawuzye kuti, “Kumvwa muzamvwe, koma muzemvwishishelini; kuwona muzemuwone, koma muzemuwonesheshelini.
Cendi mtima wa ŵanthu ŵa mtundu uyu wafunala, akumvwalini na matu ŵawo, nipo ŵavala menso ŵawo. Kuyopa kuti angawone na menso ŵawo, nipo angamvwe na matu ŵawo, angamvwishe na mtima wawo, noyaluka mwa newo kuti niŵapozye.”’
“Ziŵani lomba kuti Mulungu watumizya cipulumusho cake ici ku ŵanthu ŵa kunja ŵanthu asali Ayuda, ŵeve azamvwe.” [
Paulo pecilaŵila malizu aŵa, Ayuda ŵala efumapo osushana ngako.]
Lomba Paulo enkhala kwala vyaka viŵili vonse mu ngʼanda yake yozyamika, nipo enzoŵapokela luweme wonse owela kuzomuwona.
Enzoŵilizya va Ufumu wa Mulungu, nipo enzoŵasambizya va Asikulu Yesu Kristu patuŵa, paliye muyakine aliyense womulesha.

Ni newo Paulo, muzya wa Kristu Yesu, woyitiwa kuŵa nthumi nopatuliwa kuŵa woŵilizya Malizu Aweme ŵa Mulungu.
Malizu Aweme ŵecilayizya kale kupitila mu aneneli ŵake mu Malembo Atuŵa,
olaŵila va Mwana wake. Powona umunthu wake, kolo yake yenze Davide,
nipo ewoneshewa kuti ni Mwana wa Mulungu peciwukishiwa kwa akufwa na mphamvu ya Mzimu Mtuŵa. Ni Yesu Kristu Asikulu ŵasu.
Kupitila mwa yeve tepokela cawanzi na unthumi kuti tikoyita ŵanthu kufuma pakati pa ŵa mitundu yonse kuti akomvwila kufumila mu cicetekelo.
Na mwewo kumo muli pakati pa ŵala woyitiwa kuti aŵe ŵa Yesu Kristu.
Tetyo, nukulembelani mwewo monse ŵa ku Roma muli wotemweka na Mulungu noyitiwa kuti muŵe atuŵa mtima: Mulungu Awusu wasu na Asikulu ŵasu Yesu Kristu akucitileni cisomo nokupani mtendele.
Cotatika, nutembezya Mulungu wangu kupitila mwa Yesu Kristu mu malo mwa mwewo monse, cikomo cicetekelo canu culaŵiliwa calo conse ca pansi.
Mulungu ni mboni yangu. Numtumikila na mtima wangu wonse, poŵilizya Malizu Aweme olaŵila va Mwana wake. Woziŵa mwanukulukanilani kanyinji–kanyinji mu malombelo ŵangu pa nsita zonse.
Nusenga kuti lomba mwa kupangwa kwa Mulungu njila ivulike yakuti niwele kwa mwewo.
Nupangwishisha kuti nikuwoneni kuti ningayaŵane namwe cawanzi ca Mzimu kuti cikupangeni kuŵa wotangʼa.
Canutanthauza ni cakuti tonse mwewo na newo tingakoseshane na cicetekelo yumo na muyake.
Mukokumbuka, mwayangu, kuti nsita zinyinji naŵa nukonzeka kuzokuyendelani, koma cinthu ciyakine caŵa cunilesha kucita tetyo mpaka lomba. Nupangwa soti kuŵa na vitwalo pakati pa mwewo ngani mwenecitila pakati pa ŵanthu ayakine asali Ayuda.
Nine nyanchito woŵilizya ku ŵanthu wonse, ku osambila na osasambila, ku wonse wocenjela na opusa.
Ni cikomo cake, nupangwishisha kuzoŵilizya Malizu Aweme na kwa mwewo soti muli ku Roma.
Nikumvwalini nsoni na Malizu Aweme. Cikomo cakuti ni mphamvu ya Mulungu yopulumusha wonse wocetekela kutatikila Ayuda nokonkhapo asali Ayuda.
 Malizu Aweme aŵa owonesha cilungamo cakutipa Mulungu. Ici cilungamo cuwela kufuma kotatikila mpaka kosilizyila na cicetekelo. Pala Malembo olaŵila kuti, “Ni munthu ofwaniwa kuŵa wolungama mwa cicetekelo cake, watiakaŵe na moyo cendi.”
Ukali wa Mulungu uwululika kufuma Kululu, cikomo ca ŵanthu asasamala va Mulungu na kusoŵa cilungamo. Kusoŵa cilungamo kwawo kuŵakangisha kuziŵa vyendi.
Mulungu oŵakalipila, cikomo cakuti vangaziŵe munthu pa va Mulungu vili patuŵa pakuti Mulungu mwine evipanga kuŵa patuŵa kwa ŵeve.
Pakuti kufumila pecilengewa calo ca pansi ŵanthu aŵa woziŵa kusawoneka kwa Mulungu, niye kuti mphamvu zake zosasila na umulungu wake. Aŵa woziŵa powona vecilenga Mulungu tetyo aliye kolewela.
Pakuti cukanga kuti enzomuziŵa Mulungu, enzomutembezyalini keno kumupa mcinzi umuwamila, koma malingililo ŵawo enzonkhala aliye phindu na mitima yawo yopusa yenzonkhala yofifyiwa.
Cukanga kuti oliyezya ŵa nzelu, ni wopusa.
Mu malo molambila Mulungu wa nsita zosasila, ŵeve olambila vinthu vupangiwa vulingana ngani ŵanthu akufwa, keno tunyoni keno vinyama, koma soti viyakine vukalaŵa.
Tetyo, Mulungu eŵaleka kuti awocita vinthu viyipa vayupangwa mitima yawo, nipo ocitana vomvwisha nsoni pa miŵili yawo.
Esinthisha vyendi va Mulungu na wenye, nolambila notumikila vinthu volengewa kupula Nyamalenga, opangwika kutembezyewa nsita zonse. Amen.
Cikomo ca ici, Mulungu eŵaleka ku vokumbwila vomvwisha nsoni. Cukanga anakazi esiya civyaliko cawo nokumbwilana ŵeka–ŵeka, mwacisapangwikila kuŵa.
Cimozi–mozi analume nawo eleka kukumbwila anakazi ngani mwa civyaliko, okumbwilana ŵeka–ŵeka. Enzocita vocitisha nsoni, tetyo oziyitila cilango cowamila molingana na vocita vawo vosakonkholoka.
Pakuti enzolingilila kuti kukonkha Mulungu ni kupusa, Mulungu eŵalekelela kuti awocita vopusa vawo.
Mitima yawo iluzule na vinthu vinyinji viyipa ngani kuyipa, utani, na wenye. Oyingolingilila va luyipilwa, vopaya ŵanthu, va ndewo, votalizya wenye, na va luyipilwa. Ocita unyaluwamya,
woyikililapo, nipo otinkhana na Mulungu. Na msikila, ni wolikuzya nomeka. Osakila–sakila njila za lomba zocitilamo viyipa, omvwilalini avyazi ŵawo.
Ni wopusa, osacetekeleka, onkhala na moyo, aliye lusungu.
Oyiziŵa tetulo ya Mulungu yakuti ŵanthu ocita voteti owamila kufwa, koma ŵeve ocita vamene ivo, nipo ozomezya ŵanthu ayakine ovicita.
Pamupingula ayanu, mulipingula mweka, pakuti mucita vakucita ŵala ŵamupingula. Tetyo, muliye polewela.
Tuziŵa kuti Mulungu oyifyalini popingula ŵanthu ocita voteti.
Tetyo, wewo, munthu tyala, ukaŵapingula nocita soti ivo, kansi ulingilila kuti ungayezyeŵe cipingulo ca Mulungu?
Keno upepusha lusungu ya Mulungu, kulezya mtima kwake, na kupilila kwake? Kansi uziŵalini kuti lusungu ya Mulungu yukutwala ku kuyaluka mtima?
Koma cikomo cakuti nimwe anthota na mtima wanu wosayaluka, mulikulishila cilango canu pa nsiku pakuti ukali wa Mulungu na cipingulo ca colungama cikawululike.
 Pakuti Mulungu “akawezyele kwa aliyense kulingana na nchito zake zecicita.”
Ŵanthu ayakine pocita nchito ziweme osakila ulemelelo, na mcinzi na moyo, Mulungu akaŵape moyo wosasila.
Koma kwa ŵala olisakilila pa ŵeve ŵeka na kuti omvwilalini vyendi, nipo omvwila cisali cilungamo, Mulungu akaŵawoneshe ukali na mkwiyo.
Kukaŵe matamano na voŵaŵa kwa ŵala wonse ocita viyipa kutatikila Ayuda, nokonkhapo asali Ayuda;
koma kukaŵe mcinzi na ulemelelo na mtendele kwa aliyense ocita viweme kutatikila Ayuda nokonkhapo asali Ayuda.
Pakuti Mulungu aliye msalulo.
Asali Ayuda akacimwa, akacenekewe, cukanga kuti enzeve Matetulo ŵa Mulungu olembewa. Nipo Ayuda, ali na Matetulo ŵa Mulungu, akapinguliwe na Matetulo ŵakakangiwa kuŵamvwila.
Pakuti kumvwa Matetulo tyala kutipangalini kuŵa wolungama pa menso pa Mulungu. Nikumvwila Matetulo kutifwanisha kuŵa wolungama pa menso pake.
Cukanga asali Ayuda, ŵamene aliye Matetulo ŵa Mulungu olembewa, owonesha kuti oŵaziŵa poŵamvwila, cukanga cosamvwapo,
owonesha kuti Matetulo ŵa Mulungu ni wolembewa mu mitima yawo, pakuti, malingililo keno mitima yawo yuŵatalizyalini wenye keno kuŵawuzya kuti ocita ciweme.
Nipo aŵa ni Malizu Aweme ŵanuŵilizya kuti, nsiku yala ikuza yamene Mulungu kupitila mwa Kristu akapingule visinsi va moyo wa aliyense.
Lomba mwewo, muliyita kuti nimwe Ayuda, mumekela pa Matetulo, nipo mumekela Mulungu wanu.
Muziŵa vakupangwa Mulungu kuti mucite, nipo cikomo cakuti mwesambila Matetulo aŵa, muziŵa soti kusiyanisha pakati pa viweme na viyipa.
Mucetekela kuti nimwe acitangulila ŵa ŵanthu aliye menso, nyale ya ŵala ali mu mfinzi,
alangizi ŵa ŵanthu opusa, asambizyi ŵa aliye nzelu. Musimikizya kuti mu Matetulo mufwanamo nzelu zonse na vyendi vonse.
Mwewo musambizya ayanu, kansi mulisambizyalini mweka? Mwewo muŵilizya va kuyiŵa, kansi muyiŵa?
Mwewo mulaŵila kuti ŵanthu opangwikalini kucita ucende, kansi mwewo mucita ucende? Mwewo mutinkha mafano, kansi muyiŵila mafano?
Mwewo mumekela Matetulo, ni cinji mumumvwisha nsoni Mulungu pofwaya Matetulo?
 Pala Malembo olaŵila kuti, “Zina ya Mulungu yutafuliliwa pakati pa asali Ayuda cikomo ca mwewo.”
Msilimuko uli na phindu keno ukonkha Matetulo, koma keno mufwaya Matetulo, mwaŵa ngani muliyesilimukiwe.
Keno ŵala aliyosilimukiwe osunga cakupangwa Matetulo, kansi Mulungu angaŵawonelini ngani wosilimukiwa?
Tetyo, mwewo Ayuda mukapinguliwe na asali Ayuda cikomo mufwaya Matetulo, cukanga kuti ni colembewa nipo nimwe wosilimukiwa; koma ŵeve omvwila Matetulo, cukanga ni wosasilimukiwa ku muŵili.
Mwanalume ni Muyudalini keno ni kunja tyala, keno kusilimukiwa tyala kunja na ku muŵili.
Yayi, mwanalume ni muyuda ngaye–ngaye mwalili mkati, na kuti msilimuko ni msilimuko wa mtima, na Mzimu Mtuŵa, osati pakulembewa. Mwanalume wotetyo kutembezyewa kwake kufumalini ku ŵanthu koma kwa Mulungu.
Kansi Ayuda opula tyani ŵanthu ŵa mitundu iyakine? Keno msilimuko uli na phindu yanji?
Uli na phindu ngako mu njila zonse. Cotatika, Mulungu ecipa Ayuda Malizu ŵake wonse.
Lomba keno ayakine aliye cicetekelo, kansi kusoŵa kwawo cicetekelo kungafumye cicetekelo ca Mulungu?
 Yayi, na patontho kumo! Mulungu aŵe wa cendi, na munthu aliyense aŵe wa wenye. Pala Malembo olaŵila kuti, “Kuti muziŵike kuti nimwe wolungama mukatatikolaŵila nopula pamupasiwa mlandu.”
Koma keno kusalungama kwasu kuwonesha kuti Mulungu ni wolungama, tingalaŵile cinji? Tingalaŵile kuti Mulungu aliye cilungamo poleta ukali wake pali sewo? (Nalaŵila ngani mwakulaŵilila ŵanthu ayakine.)
Na patontho kumo! Keno kuti Mulungu enzeve cilungamo, kansi angapingule tyani calo?
Muyakine angasushe kuti, “Keno wenye wangu uleta patuŵa cilungamo ca Mulungu noyikililapo ulemelelo wake, ni cikomo canji nikalupinguliwa kuti nine wocimwa?”
Ni tyani osalaŵila kuti, “Tiyeni tikocita viyipa kuti viweme viwoneke?” Ŵanthu ayakine oninena noyikililapo kuti nulaŵila vamene ivi. Akalangiwe, ngani mwakupangwikila.
Timangilizye tyani lomba? Kansi sewo tupula tyani mitundu iyakine? Na patontho kumo! Tawonesha kale kuti Ayuda na mitundu iyakine ni ŵamo wonse ali pansi pa ucimo.
 Pala Malembo olaŵila kuti, “Paliye munthu wolungama, paliye na yumo kumo.
Paliye munthu womvwishisha, paliye opangwishisha Mulungu.
Wonse atayika; wonse pamo aŵa aliye nchito. Paliye ocita viweme paliye na yumo kumo.”
 “Pa mukosi pawo ni manda wovulika malilimi ŵawo olaŵila wenye.” “Pa milomo pawo pofuma malizu oŵaŵa kuŵaŵa kwake ngani kwa njoka.
 Pa kamwa pawo nipozula na mashamu pofuma malizu oŵaŵa.”
“Mendo ŵawo ali na kapamphu popaya ayawo,
 kwakuyenda kulikonse nikuceneka notamanisha ayawo.
Oziŵalini njila ya mtendele.”
 “Oyopalini Mulungu na patontho kumo.”
Lomba tuziŵa kuti ciliconse cakulaŵila Matetulo, olaŵila kwa ŵala ali pansi pa Matetulo, kuti pa kamwa paliponse paŵe celele na kuti calo conse cizecisoŵe polewela kwa Mulungu.
Pakuti na nchito za Matetulo, paliye munthu watiakaŵe wolungama pa menso pa Mulungu, na kuti ni kupitila mu Matetulo patuziŵa va kucimwa kwasu.
Koma lomba cilungamo cufumila kwa Mulungu caziŵika. Cuwelalini pokonkha Matetulo cukanga Matetulo ŵa Mose na aneneli ocitila umboni.
Cilungamo mwa Mulungu cuwela pocetekela mwa Yesu Kristu. Paliye kusiyana pakati pa ŵanthu,
pakuti tonse tecimwa nipo tekangiwa kufwika ku ulemelelo wa Mulungu,
nipo tafwaniwa kuŵa wolungama mu cawanzi na cisomo cake kupitila mu cinunulo cewela na Kristu Yesu.
Mulungu emutwala kuti na mlopa wake aŵe nsembe yolekelela macimo ŵa ŵanthu omucetekela yeve. Mulungu ecita ici kuti awoneshe kuti ni wolungama, cikomo cakuti kale enze wolezya nipo elekelela macimo ŵa ŵanthu osaŵalanga.
Ecita ici kuwonesha cilungamo cake pa nsita ino, kuti aŵe na cilungamo na wolungamisha ŵala ali na cicetekelo mwa Yesu.
Nga lomba munthu angalimvwe? Yayi, angalimvwelini. Cikomo ni cinji? Cikomo ni cakuti pa menso pa Mulungu nchito ya munthu ni ikululini cikulu ni cicetekelo.
Pakuti tuwona kuti munthu ofwanika kuŵa wolungama pa menso pa Mulungu pocetekela, osati pokonkha Matetulo.
Kansi Mulungu ni Mulungu wa Ayuda tyala? Ni Mulungulini soti wa asali Ayuda? Eee, ni Mulungu wawo.
Pakuti Mulungu ni yumo, mwakuti akalungamike Ayuda kupitila mu cicetekelo na asali Ayuda kupitila mu cicetekelo mwamene umo.
Kansi lomba, tutaya Matetulo patulaŵila kuti popangwika cicetekelo? Na patontho kumo. Ngako–ngako tuŵafwikisha pake peni–peni.
Tilaŵile vinji lomba va Abulahamu kolo yasu sewo Ayuda?
Angati Abulahamu efwaniwa kuŵa wolungama pa menso pa Mulungu na nchito zake, sembe ali na colimvwilapo koma osati pa menso pa Mulungu.
 Koma Malembo olaŵila kuti, “Abulahamu ecetekela Mulungu, nipo efwaniwa kuti ni wolungama.”
Lomba munthu akakata nchito, malipilo opasiwalini ngani cawanzi, koma ngani mwakuwamila pa nchito yawa kata.
Koma munthu akayingocetekela mu malo momekela nchito zake, Mulungu owona ŵanthu asasamala va yeve kuti ni wosayifya amuwone kuti ni wolungama pa menso pake.
Davide olaŵila cinthu colingana akalaŵila va kushukishiwa kwa munthu wamene Mulungu omupa cilungamo kupula kufuma mu nchito:
 “Ni woshukishiwa ŵanthu ŵamene kusakonkha Matetulo kwawo kulekelelewa, ŵamene macimo ŵawo ofafaniziwa.
Ni woshukishiwa munthu wamene Asikulu amuŵelengelelini macimo ŵake.”
Kansi mashukisho aŵa ni ŵa ŵala ŵeka osilimukiwa, keno ŵala osasilimukiwa? Onkhalila na ŵala osasilimukiwa kumo, pakuti pala Malembo ŵatalaŵila olaŵila kuti, “Abulahamu ecetekela Mulungu, tetyo pocetekela efwaniwa kuti ni wolungama pa menso pa Mulungu.”
Kansi cepewalini kwa yeve? Epewa pecisilimukiwa, keno akaliyosilimukiwa? Aliyopewe pecisilimukiwa, koma akaliyosilimukiwa.
Ecita msilimuko pa vuli pake, kuti ciŵe ciziŵikilo cosimikizya kuti akaliyosilimukiwa emufwanilatu kuti ni wolungama pa menso pa Mulungu pocetekela. Tetyo, Abulahamu ni kolo ya wonse wocetekela Mulungu, nipo Mulungu oŵawona kuti ni wolungama cukanga akaliyosilimukiwa.
Nipo soti ni kolo ya ŵala osilimukiwa koma osati ŵala ŵeka osilimukiwa mu muŵili mweka, koma soti ŵala okonkha cisanzo ca cicetekelo ca kolo yasu Abulahamu akaliyosilimukiwa.
Mulungu pecilayizya Abulahamu na azukulu ŵake kuti calo cizeciŵe cake, ecita tetyo, osati cikomo cakuti Abulahamu emvwila Matetulo ŵa Mose, koma cikomo ca cilungamo ca cicetekelo.
Pakuti keno vakulayizya Mulungu vikapewe kwa ŵala wocetekela Matetulo, niye kuti cicetekelo ciliye nchito na kuti layizyo ya Mulungu iliye phindu.
Matetulo ŵa Mose oyingoleta ukali, pakuti keno kuliye Matetulo niye kuti paliye angaŵafwaye.
Tetyo, layizyo yupokelewa na cicetekelo. Yupewa ngani cawanzi. Na kuti tonse tusimikizya kuyipokela, cukanga tunkhala mwakupangwila Matetulo ŵa Mose keno yayi, keno tili na cicetekelo ngani ca Abulahamu, pakuti Abulahamu na awisi wa ŵala wonse wocetekela.
 Pala Malembo olaŵila kuti, “Nakuyika kuŵa wisi wa mitundu inyinji.” Ni usuwasu mu menso mwa Mulungu, mwakucetekela – Mulungu akupa moyo ku akufwa noyika vinthu vosalengewa kuti viŵepo.
 Pepenzeve cilolelo, Abulahamu mu cilolelo ecetekela tetyo eciŵa awisi ŵa mitundu inyinji, ngani mwekwilaŵililiwa kwa yeve kuti, “Na mu banja yako akaŵe anyinji ngani nyenyezi.”
Aliyofokeshe cicetekelo cake, eziŵa kuti muŵili wake wenze ngani wakufwa kale, pakuti enze pafupi–fupi kufwika vyaka makumi kumi, nipo Sala enze mkulukazi nipo enze cumba.
Koma aliyokayikile nosula layizyo yecimupa Mulungu, eyingokoseleshewa mu cicetekelo cake nokupa Mulungu mcinzi.
Ecetekela ngako kuti Mulungu atweshe kucita vecimulayizya.
Ni cikomo cake emufwana kuŵa wolungama.
Malizu olaŵila kuti, “Emufwana kuŵa wolungama,” aliyolembewe pa yeve yeka yayi,
koma soti kwa sewo nase, ŵatiakafwane kuŵa wolungama pa menso pake, sewo tucetekela mwa yeve ewusha Yesu Asikulu ŵasu kwa akufwa.
Etwaliwa ku imfwa cikomo ca macimo ŵasu nowukishiwa kuŵa na moyo kuti tifwaniwe wolungama pa menso pa Mulungu.
Tetyo, pakuti pocetekela tafwaniwa kuti nise wolungama pa menso pa Mulungu, niye kuti tili pa mtendele na Mulungu kupitila mwa Asikulu ŵasu Yesu Kristu.
Kupitila mwa yeve etivulila njila kuti pocetekela tipokele cisomo ici mwawanzi, watankhazikikamo lomba. Nipo tusangalala mu cilolelo ca ulemelelo wa Mulungu.
Ni apolini peka, sewo tusangalala soti mu kutamana kwasu, cikomo cakuti tuziŵa kuti kutamana kuleta kupilila,
nipo kupilila kuleta unkhalo wozomelezyewa na Mulungu na kuti unkhalo uyu uleta cilolelo.
Nipo cilolelo cukumbulwishalini cikomo cakuti cinthemwa ca Mulungu catiliwa mu mitima yasu kupitila mu Mzimu Mtuŵa wecitipa.
Pa nsita yecisalula Mulungu, sewo petenze wolefuka, Kristu efwila ŵala asasamala va Mulungu.
Ni ca patali munthu aliyense kufwila munthu muyake, koma keno ni muweme mtima ngako, niye kuti keno angapangwe kumufwila.
Koma Mulungu owonesha cinthemwa cake kwa sewo pa ici: petenzetikali wocimwa, Kristu etifwila.
Pakuti tafwaniwa kuti nise wolungama cikomo ca mlopa wa Kristu, ngako–ngako kuti akatipulumushe ku ukali wa Mulungu kupitila mwa yeve.
Keno petenze alwani ŵa Mulungu, etiyanjanisha na yeve kupitila mu imfwa ya Mwana wake, ngako–ngako lomba, petiyanjana, tikapulumushiwe na moyo wake.
Ni apolini peka yayi, koma tusangalala soti mwa Mulungu kupitila mwa Asikulu ŵasu Yesu Kristu, mu wala wetipokelelamo mu kuyanjana lomba.
Ucimo weloŵa mu calo kupitila mwa munthu yumo, na imfwa kupitila mu ucimo, tetyo imfwa iwela ku ŵanthu wonse, pakuti wonse ecimwa.
Ucimo wenzepo pa calo Matetulo akaliyopewa. Koma paliye Matetulo, macimo ŵa munthu angaŵelengewelini.
Koma kutatika nsita ya Adamu kufwikila nsita ya Mose, imfwa yenze na ulamulilo pa ŵanthu wonse. Yenze na ulamulilo cukanga pa ŵala ŵamene kucimwa kwawo kwenzolinganalini na kucimwa kwa Adamu, efwaya Matetulo ŵa Mulungu. Adamu olingana na wala wecilaŵila Mulungu kuti akawele soti.
Koma viŵili ivi vulinganalini, cikomo cakuti cawanzi ca Mulungu cililini ngani kucimwa kwa Adamu. Ni cendi kuti ŵanthu anyinji ecifwa cikomo ca kucimwa kwa munthu yumo. Koma cisomo ca Mulungu, niye soti mwacilili cawanzi cake ku ŵanthu anyinji kupitila mu cisomo ca munthu yumo, Yesu Kristu.
Pali soti kusiyana pa cawanzi ca Mulungu na cimo ca munthu yumo. Pakuti yeve pecicimwa kamo, Mulungu epingula kuti alangiwe. Koma cawanzi na cisomo ca Mulungu ni cakuti ŵanthu onkhala wolungama cukanga vocimwa vawo venze vinyinji.
Ni vyendi kuti kupitila mu kucimwa kwa munthu yumo, imfwa yetatika kupingula cikomo ca munthu wamene uyo. Koma ni cikulu tyani cefumamo mu vecicita munthu yumo, Yesu Kristu! Wonse epokela cisomo ca Mulungu na kuti efwaniwa kuti ni wolungama mwawanzi pa menso pake, akatatike kupingula mu moyo kupitila mwa Kristu.
Tetyo, ngani cimo imo ileta cilango pa ŵanthu wonse, soti nchito imo yolungama yuleta cilungamo kwa ŵanthu wonse noŵapa moyo.
Ngani ŵanthu anyinji eyaluka wocimwa, cikomo ca kusamvwa kwa munthu yumo mwamene umo soti ŵanthu ofwaniwa kuti ni wolungama, cikomo comvwila kwa munthu muyakine yumo.
Matetulo ŵa Mose eyikiliwapo kuti ucimo ungapake. Koma kwakuyikililako ucimo, cisomo cuyikiliwapo ngako,
Tetyo, ngani cimo yenzolamulila poleta imfwa, naco cisomo ca Mulungu cupingula poleta cilungamo, notitangulila ku moyo wosasila kupitila mwa Yesu Kristu Asikulu ŵasu.
Lomba tilaŵile cinji? Tipitilizye kucimwa kuti cisomo ciyikiliwepo?
Yayi, na patontho kumo. Tecifwa ku ucimo, nga tingapitilizye tyani kucimwa?
Muziŵalini kuti tonse tebatiziwa mwa Kristu Yesu tecifwa pamo na yeve?
Tefwikiliwa naye pobatiziwa mu imfwa yake, kuti ngani mweciwukishiwila kwa akufwa, Kristu mu ulemelelo wa Mulungu, sewo nase tingankhale mu moyo wa lomba.
Keno taŵa ŵamo na Kristu mu imfwa yake, niye kuti tikaŵe ŵamo mu kuwuka kwake ngani mweciwukila yeve.
Tuziŵa kuti unkhalo wasu wa kale wepanyikiwa na yeve kuti muŵili wa ucimo ukacenekeke, nipo tisaŵe soti ŵazya ŵa ucimo.
Pakuti aliyense akafwa wamangululiwa ku ucimo.
Lomba, keno tecifwa na Kristu, tucetekela kuti tiŵe na moyo pamo na yeve.
Tuziŵa kuti kufumila peciwukishiwa kwa akufwa Kristu, angafwelini soti. Imfwa iliye ulamulilo pa yeve.
Imfwa yeecifwa, ecifwa ku ucimo kamo tyala, koma moyo wakunkhala, akuŵa mwa Mulungu.
Mwewo namwe, zitoleni kuŵa akufwa ku ucimo koma kuŵa na moyo wa Mulungu mwa Kristu Yesu.
Tetyo, osalola ucimo kulamulila pa miŵili yanu ya kufwa kale kuti mumvwile vopangwa vake viyipa.
Osatwala vizo vilivonse va muŵili wanu ku ucimo ngani vida va cosalungama, koma vitwaleni kwa Mulungu ngani ŵala ewukishiwa kwa akufwa kuŵa na moyo, na vizo va muŵili wanu ngani vida va cilungamo.
Pakuti ucimo ukaŵelini na ulamulilo pa mwewo, cikomo cakuti mulilini pansi pa Matetulo, koma pansi pa cisomo.
Tyani lomba? Tikocimwa cikomo cakuti tililini pansi pa Matetulo koma pansi pa cisomo? Yayi, na patontho kumo.
Muziŵalini kuti keno mulitwala kwa aliyense ngani ŵazya womvwila, nimwe ŵazya ŵa wala wamumvwila, keno ŵa ucimo, utangulila ku imfwa, keno kumvwila Mulungu kutangulila ku cilungamo?
Titembezye Mulungu, kuti mwewo mwenze muzya wa ucimo kale, lomba mwaŵa omvwila na mtima wonse vyendi va visambizyo vemwitwaliwako.
Mwamangululiwa ku ucimo nipo mwaŵa ŵazya ŵa cilungamo.
(Nulaŵila ici mu umunthu cikomo cakuti nimwe olefuka mu unkhalo wanu.) Ngani mwemwenzopela vizo va muŵili wanu mu uzya ku viyipa na ku ucimo wosalekezya, lomba pani mu uzya ku cilungamo cutangulila ku utuŵa.
Pemwenze ŵazya ku ucimo, mwenze na ufulu pa ulamulilo wa cilungamo.
Ngani vitwalo vanji vemwenzotola pa nsita yala kufuma ku vinthu vamucita navo nsoni lomba? Vala vinthu vutwala ku imfwa.
Koma lomba pakuti mwamangululiwa ku ucimo na kuti mwaŵa ŵazya kwa Mulungu, vamuwezya vutangulila ku kutuŵa, na malipilo ŵake ni moyo wosasila.
Pakuti malipilo ŵa ucimo ni imfwa, koma cawanzi ca Mulungu ni moyo wosasila mwa Kristu Yesu Asikulu ŵasu.
Muziŵe canupangwa kulaŵila, mwayangu, cikomo cakuti monse muziŵa va Matetulo. Matetulo olamulila pa ŵanthu tyala mwangaŵele na moyo.
Mwa cisanzo, pa Matetulo, mwanakazi ni womangililiwa kwa mulume wake malinga keno mwanalume ali na moyo, koma keno mulume wake wafwa, yeve omangululiwa ku tetulo ya cikwati.
Tetyo, keno olunguliwa na mwanalume muyakine mulume wake ali moyo, woyitiwa kuti ni wa ucende. Koma keno mulume wake wafwa, ni womangululiwa ku Matetulo na kuti ni wa ucendelini cukanga kuti alunguliwe ku mwanalume muyakine.
Tetyo, mwenekwasu, iyi niye mfundo: mwefwila ku Matetulo pemwicifwa na Kristu. Nipo lomba nimwe wokatizyana na ŵala ewushiwa kwa akufwa. Kufuma umo tingawezye vitwalo va vocita viweme kwa Mulungu.
Pakuti patenzonkhala mu unkhalo uyipa, vopangwa vasu viyipa vewushiwa na Matetulo venze pa nchito mu miŵili yasu, nipo vevyala imfwa.
Koma lomba tamangululiwa ku Matetulo, pakufwa kwa cala cetisunga uzya, kuti titumikile mwa njila ya lomba ya Mzimu, na kuti osati mu njila za macezo zakuyingokonkha Matetulo olembewa.
 Tilaŵile vinji lomba, kansi Matetulo ni ucimo? Na patontho kumo. Koma kuti Matetulo kwenzeve, sembe niliyoziŵe cimo. Pakuti sembe niliyoziŵe kuyipa kwa kukumbwila kuti Matetulo aliyolaŵile kuti, “Osakumbwila.”
Cikomo ca yala Tetulo, ucimo wefwana njila yousha unkhalo wokumbwila vosiyana–siyana mwa newo. Pakuti keno paliye Tetulo, ucimo ungacitelini kanthu.
Newo nenzonkhala moyo pekwenzeve Matetulo ŵanganiwuzye kuti osacita voteti, koma peniziŵa Tetulo, ucimo witatika kuŵa na mphamvu nipo newo nenkhala ngani wakufwa.
Nefwana kuti Tetulo yenzopangwika kuleta moyo yeleta imfwa.
Pakuti ucimo wefwana njila cikomo ca Tetulo, wenipumvyisha, na kuti kupitila mu Tetulo wenipaya.
Matetulo ŵa Mose efumila kwa Mulungu, nipo Tetulo iliyonse mwa Matetulo aŵa ni ituŵa, yolungama na kuti ni iweme.
Koma cingaŵe tyani tetyo? Kansi Matetulo aweme, angapangishe imfwa yangu? Na patontho kumo. Ucimo weseŵenzesha cenze ciweme kuti cipingulo cangu cipayiwe. Tetyo, tingawone mwaulili kuyipa ucimo. Useŵenzesha vopangwa viweme va Mulungu ku vawo vopangwa viyipa.
Tuziŵa kuti Matetulo ni ŵa uzimu, koma nine wa ku muŵili, muzya wa ucimo.
Numvwishalini vanucita. Pakuti nucitalini vanupangwa kucita, koma nucita vinthu vanutinkhana navo niye vanucita.
Koma keno nupangwalini kucita vanisapangwa, nuzomelezya kuti Matetulo ni aweme.
Lomba ni newolini nuvicita, koma ucimo ukuŵa mwa newo.
Nuziŵa kuti paliye ciweme ceciŵa mwa newo, mu unkhalo uyipa. Pakuti nupangwa kucita ciweme, koma nutweshalini kucita.
Pakuti canucita niyelini ciweme canupangwa kucita koma ciyipa canupangwalini niye canucita.
Lomba keno nucita canisapangwa kucita, ni newolini soti nucita koma ni ucimo unkhala mwa newo ucita.
Tetyo, nafwana kuti panupangwa kucita ciweme, ciyipa cili pamene.
Mtima wangu usangalala na Matetulo ŵa Mulungu,
koma nuwona mphamvu iyakine kulwa nkhondo na malingililo ŵangu nonipanga kaidi wa ucimo uli mkati mwangu.
Amama newo! Atianipulumushe ni ŵani ku unkhalo wonitwala ku imfwa?
Tutembezya Mulungu kupitila mwa Yesu Kristu Asikulu ŵasu, lomba newo neka nutumikila Matetulo ŵa Mulungu na mtima wangu, koma na unkhalo wangu nutumikila matetulo ŵa ucimo.


Tetyo, lomba paliye mlandu wopingula ŵala onkhala mwa Kristu Yesu,
pakuti kupitila mwa Kristu Yesu mphamvu ya Mzimu wa moyo enimangulula ku mphamvu ya ucimo na ya imfwa.
Matetulo ŵa Mose ekangiwa kutipulumusha cikomo ca kulefuka kwa unkhalo wasu uyipa. Tetyo, Mulungu ecita cecikangiwa kucita Matetulo. Etuma Mwana wake mu umunthu ngani mwatunkhalila sewo wocimwa. Nipo mu umunthu uyo, Mulungu esilizya mphamvu za ucimo pali sewo potipa Mwana wake ngani nsembe ya ucimo wasu.
Mulungu ecita ivi kuti cilungamo cakutisenga Matetulo, cicitike mwa sewo tisamvwila unkhalo uyipa, koma tumvwila Mzimu Mtuŵa.
Ŵala omvwila unkhalo uyipa, oyika mtima wawo pa vopangwa va unkhalo wawo uyipa. Koma ŵala omvwila Mzimu Mtuŵa, oyika mtima wawo pa vaupangwa Mzimu Mtuŵa.
Kumvwila unkhalo uyipa ni kufwa kwamene, koma kumvwila Mzimu Mtuŵa kuleta moyo na mtendele.
Malingililo ŵa unkhalo uyipa otinkhana na Mulungu. Pakuti omvilalini Matetulo, nipo kulaŵila vyendi, angamvwilelini.
Nipo ŵala oyika mtima pa unkhalo uyipa, angatweshelini kusangalasha Mulungu.
Koma mwewo, mulamuliliwalini na unkhalo uyipa. Mulamuliliwa na Mzimu Mtuŵa, pakuti Mzimu wa Mulungu unkhala cendi mwa mwewo. Na kuti keno muyakine aliye Mzimu wa Kristu, niye kuti ni wakelini wa Kristu.
Koma Kristu akaŵa mwa mwewo, niye kuti miŵili yanu ikafwe cikomo ca cimo, koma mzimu wanu uli moyo cikomo ca cilungamo.
Nipo keno Mzimu wa wala ewusha Yesu kwa akufwa unkhala mwa mwewo, yeve ewusha Kristu kwa akufwa akakupeni soti moyo ku miŵili yanu ya kufwa kupitila mu Mzimu wake, ukuŵa mwa mwewo.
Tetyo, mwenekwasu, tili na nkhongole – koma osati ku muŵili, kuŵa mwaupangwila unkhalo uyipa.
Pakuti keno mukuŵa mwaupangwila unkhalo uyipa, mukafwe. Koma keno na Mzimu Mtuŵa mupaya vokumbwila va muŵili, mukaŵe na moyo.
Wonse otanguliliwa na Mzimu wa Mulungu ni ŵana ŵa Mulungu.
Pakuti muliyopokele Mzimu wokuikani kuŵa ŵazya soti ŵa wowa, yayi, koma mwipokela Mzimu wakuŵa ŵana ŵa Mulungu. Wamene kwa yeve tulililako kuti, “Abba! Atata!”
Mzimu Mtuŵa yeka, osimikizyilana na mzimu wasu kuti nise ŵana ŵa Mulungu.
Lomba keno sewo nise ŵana ŵa Mulungu tikapokele nawo mashukisho ŵecilayizya ŵanthu ŵake. Pamo na Kristu sewo tikapokele mashukisho ŵecimulayizya. Pakuti keno tikumvwa voŵaŵa pamo na Kristu, tikapokele soti na ulemelelo pamo na yeve.
Nusimikizyila kuti kutamana kwatukumvwa lomba, kulinganalini na ulemelelo watiakatiwululile Mulungu ku nthangu kwatikuya.
Volengewa vonse vulindila mopangwishisha kuti Mulungu awoneshe ŵana ŵake patuŵa.
Mwakusapangwa kwake, volengewa vonse veikiwa pa shamu ya Mulungu. Koma na cilolelo
cakuti veve vizemangululiwe ku uzya wa kuwola, nopokela soti ufulu na ulemelelo wa ŵana ŵa Mulungu.
Tuziŵa kuti mpaka lomba, volengewa vonse vumimila na kumvwa voŵaŵa, ngani va mwanakazi pa nsita yowona mwana.
Ni volengewalini veka vumimila, koma cukanga sewo nase tili na vawanzi votatika va Mzimu Mtuŵa, tumimila mu mtima, polindila kuti Mulungu atipokele ngani ŵana ŵake, nopulumusha miŵili yasu.
Pakuti mu cilolelo ici tepulumushiwa. Lomba cilolelo cuwoneka ni cilolelolini. Pakuti ni ŵani angalindile cakuwona?
Koma keno tulindila vatisawona na menso, tuzilindila mopilila na mosisikanya.
Mwamene umo soti Mzimu Mtuŵa otiyavya. Nise olefuka, osaziŵa mwatuwamila kulombela. Ni cikomo cake Mzimu Mtuŵa mwine wake otilombela na madandaulo osalaŵilika.
Nipo Mulungu wamene ololesha va mkati mwa mitima ya ŵanthu, woziŵa vakupangwa Mzimu Mtuŵa, pakuti Mzimu olombela atuŵa mtima ŵa Mulungu ngani mwakupangwila.
Nipo tonse tuziŵa kuti Mulungu woyendesha vinthu mu njila yakuti vonse viŵawamile ŵanthu omutemwa nipo aphindule navo. Ŵanthu aŵa ni ŵamene ŵakuyita ngani mweciwamyila.
Pakuti ŵanthu wecisalulilatu Mulungu eŵapatula soti kale kuti aŵe ngani Mwana wake, kuti tetyo Mwana wala aŵe wotatika mwa enekwawo anyinji.
Na kuti ŵala ŵecisalula nawo soti eŵayita, ŵala ŵeciyita eŵalungamika, na ŵala ŵecilungamika eŵapako ulemelelo wake.
Nga lomba tilaŵile soti cinji pa ivi? Keno Mulungu ali ku citwa casu, angasushane nase ni ŵani?
Yeve aliyosamale Mwana wake yeka koma emutwala mu malo mwa sewo tonse. Nga angakange tyani pamo na yeve soti, kutipa vinthu vonse, mwa cisomo?
Ni ŵani angaŵape mlandu ŵanthu ŵecisalula Mulungu? Mwine wake oŵawona kuti ni wolungama pa menso pake.
Paliye angapingule kuti ali na mlandu. Kristu Yesu ecifwa, keno tilaŵile kuti ewuka kwa akufwa, wamene soti ali ku kwanja kwendi kwa Mulungu, niye otilaŵilila kwa Mulungu.
Paliye angatipatule na cinthemwa ca Kristu. Kansi ni mayezyelo, keno nkhawa, keno manzunzo, keno njala, keno wamba, keno coyofya, keno soti kupayiwa?
 Pala Malembo olaŵila kuti, “Cikomo ca mwewo tupayiwa nsiku ya msuma; tuwonewa ngani mbelele zikuyopayiwa.”
Yayi, pa vonse ivi nise opula ngako, cikomo ca Mulungu etitemwa.
Nuziŵa mosakayika kuti paliye kanthu kangatipatule ku cinthemwa cake. Cukanga imfwa keno moyo, cukanga angelo keno viŵanda, cukanga vilipo lomba, keno vitivikawoneke ku nthangu, keno va mphamvu vilivonse,
cukanga va kululu keno va pansi, keno soti kanthu kayakine kalikonse kolengewa, kangatipatulelini na cinthemwa ca Mulungu, ca tili naco mwa Kristu Yesu Asikulu ŵasu.
Nulaŵila vyendi mwa Kristu, nutalalini wenye yayi, mtima wangu unicitila umboni mu Mzimu Mtuŵa
kuti nili na cisoni cikulu na kuŵaŵiwa kosasila cikomo ca enekwasu Ayuda, ŵanthu ŵa mtundu wangu.
Sembe nenze wosangalala kuti mu malo mwawo, newo ninkhale woshamikiwa, osaŵa soti wa Kristu.
Ŵeve ni Aisilayeli ŵecisalula Mulungu kuti aŵe ŵana ŵake, nipo eŵapa ulemelelo. Mulungu epangana nawo, nipo eŵapa Matetulo ŵake, mwambo wa cilombelo, nipo eŵapa malayizyo ŵake.
Aŵa ni azukulu ŵa makolo ŵasu ŵa macezo, kwamene kwecifumila Kristu (polaŵila va umunthu wake), ni Mulungu pa vonse, acinzikiwe mpaka nsita zosasila. Amen.
Niyelini kuti Malizu ŵa Mulungu akangiwa yayi. Pakuti ni wonselini ovyalika kwa Aisilayeli ali Aisilayeli ngawo–ngawo.
 Niye kuti ni wonselini azukulu ŵa Abulahamu ali ŵana ŵake. Koma Mulungu ewuzya Abulahamu kuti, “Ŵana ŵa Isaki ŵeka niye ŵatiakayitiwe kuti azukulu ŵako.”
Niye kuti, ni ŵanalini wonse ŵa Abulahamu ŵamene ali ŵana ŵa Mulungu yayi. Azukulu ŵene–ŵene ni ŵala ŵeka ŵana ŵa cilayizyo ca Mulungu.
 Pakuti Mulungu elayizya kuti, “Pa nsita ino caka cikuza nikawele nipo Sala akawone mwana mwanalume.”
Ni apolini peka yayi, ŵana aŵili ŵa Labeka awusu wawo enze ŵamo, ŵamene ali kolo yasu Isaki.
 Koma Mulungu ewuzya Labeka kuti, “Mkulu akatumikile mtontho,” kuti kusaluliwa kwa mwana yumo kutweshe cakupangwa Mulungu mwine. Emuwuzya teti ŵana penzeakaliyovyalika, nipo enze akaliyocitapo ciliconse ciweme keno ciyipa; tetyo msalulo wa Mulungu wenze pa wite wake osati pa ciliconse cecicita.

 Pala Malembo olaŵila kuti, “Yakobo nemutemwa, koma Esawu nemutinkha.”
Tilaŵile vinji lomba? Kansi tingalaŵile kuti Mulungu ni wosalungama? Yayi. Na patontho kumo.
 Pakuti yeve ewuzya Mose kuti, “Nikacitile lusungu wanupangwa kucitila lusungu; nikamvwile cisoni wanupangwa kumvwila cisoni.”
Tetyo, cukonkhalini pa cakupangwa munthu keno cakucita, koma cikulu ni lusungu ya Mulungu.
 Pakuti Malembo tuŵelenga kuti Mulungu ewuzya Falawo kuti, “Nekuyika pa ufumu, kuti niwoneshe mphamvu zangu mwa wewo, na kuti zina yangu imvwike calo conse ca pansi.”
Tetyo, tuwona kuti Mulungu ocitila lusungu munthu wakupangwa kucitila lusungu, nipo ocitisha nthota munthu wakupangwa kucitisha nthota.
Keno munikonshe lomba kuti, “Cikomo ni cinji akalupangwa kuŵalanga ŵanthu? Kansi ni ŵani angaleshe Mulungu kucita vakupangwa kucita?”
 Koma wewo niwe ŵani munthu tyala kuti ukosushana na Mulungu? “Kansi nongo ingakonshe woyiwumba kuti, ‘Mwaniwumbilanji teti?’”
Tuziŵa kuti wowumba ali na ulamulilo wowumba nongo ziŵili na lito yamene iyi, iyakine ya masiku woyikiwa, na iyakine ya masiku wonse.
Mulungu ali nawo ulamulilo woteti; angawoneshe ukali wake na mphamvu zake. Koma enze wolezyela nongo za ukali, zeciwamyila kuceneka.
Nipo Mulungu epangwa kuti aziŵishe kulemela kwa ulemelelo wake pa nongo za lusungu, weciwamya mwa ulemelelo –
cukanga sewo ŵeciyita, osati kufumila kwa Ayuda ŵeka yayi, koma kufumila ku ŵanthu asali Ayuda.
 Ngani mwakulaŵilila Mulungu mu buku ya Mneneli Hoseya kuti, “Ŵala enzelini ŵanthu ŵangu, niŵayite ‘ŵanthu ŵangu.’ Mtundu wanenzotemwalini nikawuyite kuti, ‘wotemweka wangu.’”
 “Nipo ku malo kwatiakawuzyiwe kuti, ‘Nimwelini mtundu wangu.’ Kwamene uko akayitiwe kuti ‘Ŵana ŵa Mulungu wa moyo.’”
Nipo Mneneli Yesaya elaŵila moŵilikizya va Aisilayeli kuti, “Cukanga Aisilayeli apake ngani misece ya ku cimmana, koma oŵelengeka tyala akapulumuke.
 Pakuti Asikulu akapingule milandu ya ŵanthu pa calo ca pansi. Nipo akacite mwa kapamphu na mosatalimfya.”
 Ivi vili ngani mwecilaŵilila Mneneli Yesaya kuti, “Kuti Leza wa Mphamvu zonse aliyotisiyile azukulu ayakine, sembe tecenekeka ngani Sodoma na Gomola.”
Ici niye catulaŵila, kuti ŵanthu ŵa mitundu iyakine, enzosakilalini cilungamo efwaniwa kuti ni wolungama pa menso pa Mulungu kupitila mu cicetekelo.
Koma Aisilayeli, enzoyezya–yezya kufwaniwa kuti ni wolungama pa menso pa Mulungu posunga Matetulo ŵa Mose, ekangiwa.
Cikomo ni cinji? Cikomo ni cakuti enzopangwa kufwaniwa kuti ni wolungama pa menso pa Mulungu, osati pocetekela, koma pomekela nchito ziweme. Ekumbulwa pa mwala wokumbulwisha ŵanthu.
 Ngani Malembo olaŵililatu kuti, “Newo nuyika mu Ziyoni mwala wakuzokumbulwisha ŵanthu, mwala woŵaponesha. Koma wocetekela mwa yeve akacitelini nsoni.”

Mwenekwasu, caupangwa mtima wangu na lombelo yangu kwa Mulungu pa Aisilayeli ni cakuti akapulumuke.
Nuŵacitila umboni kuti ni ŵa kapamphu pa Mulungu, koma kapamphu kake aliyokamvwe luweme mwakowamila kunkhalila.
Oziŵalini cilungamo cofumila kwa Mulungu, koma eyezya kufwaniwa kuŵa wolungama pa menso pake mwa njila yawo–yawo, osayika nzelu pa cilungamo ca Mulungu.
Pakuti Kristu wasilizya Matetulo, kuti aliyense wocetekela afwaniwe kuti ni wolungama pa menso pa Mulungu.
 Pakuti Mose elemba va cilungamo cofwaniwa pa Matetulo, kuti, “Munthu ocita vakulaŵila Matetulo, akaŵe na moyo.”
 Koma cilungamo cufwaniwa pa cicetekelo culaŵila kuti, “Mu mtima mwako usakonshe kuti, ‘Ni ŵani ŵatiakakwele Kululu?’” (Niye kuti kuyomuwuzya Kristu kuti ŵatiselukile sewo.)
 “Usakonshe soti kuti, ‘Ni ŵani ŵatiakalute ku calo ca ŵanthu akufwa?’” (Niye kuti kuyomuwusha Kristu kwa akufwa.)
 Koma olaŵila kuti tyani? Olaŵila kuti, “Malizu ali pafupi nawe ali pa kamwa pako nipo ali soti mu mtima mwako.” (Aŵa niye malizu ŵa cicetekelo ŵatuŵilizya).
Pakuti keno uzomelezya na pa kamwa pako kuti Yesu ni Asikulu, nipo ucetekela mu mtima mwako kuti Mulungu emuwusha kwa akufwa, ukapulumuke.
Pakuti na mtima umo sewo tikacetekela tufwaniwa kuŵa wolungama pa menso pa Mulungu, na kuti na pa kamwa pasu tikazomelezya tupulumuka.
 Pala Malembo olaŵila kuti, “Aliyense wocetekela mwa yeve akacitelini nsoni.”
Pakuti paliye kusiyana pakati pa Ayuda na asali Ayuda, pakuti Mulungu niye Asikulu ŵa wonse, nipo oshukisha motambulula manja wonse oyita pa zina yake.
 Pala Malembo olaŵila kuti, “Aliyense oyita pa zina ya Asikulu akapulumuke.”
Nga lomba, angaite tyani pa wala waliyocetekele? Na kuti angacetekele tyani mwa wala waliyoumvwe? Na kuti angamvwe tyani kuliye woŵilizya kwa ŵeve?
 Na kuti angaŵilizye tyani keno aliyotumiwe? Pala Malembo olaŵila kuti, “Kuwama mendo ŵa oŵilizya Malizu Aweme.”
 Koma ni wonselini epokela Malizu Aweme aŵa. Ngani Mneneli Yesaya olaŵillilatu kuti, “Asikulu, ni ŵani wacetekela vatuŵilizya?”
Tetyo, cicetekelo cuwela kufuma mukumvwa malizu, na kuti malizu owela kupitila mu kuŵilizya Kristu.
 Koma nukonsha kuti, “Kansi Aisilayeli aliyoumvwe?” Yayi, kumvwa ecimvwa cendi. Ngani Malizu ŵa Mulungu olaŵila kuti, “Lizu yawo yemvwika pa calo conse ca pansi na kuti malizu ŵawo efwika mpaka ku nsilililo kwa calo.”
 Koma nukonsha soti kuti, “Kansi Aisilayeli aliyomvwishe?” Potatika Mose olaŵila kuti, “Mulungu olaŵila kuti, ‘Nikakucitisheni luyipilwa na mtundu usali mtundu ngawo–ngawo. Nikakukalifyeni na mtundu wa ŵanthu opusa.’”
 Nipo Yesaya motangʼa mtima olaŵila kuti, “Mulungu olaŵila kuti, ‘Nafwaniwa na ŵala enzonisakilalini. Naliwonesha kwa ŵala enzokonshakolini va newo.’”
 Koma va Aisilayeli elaŵila kuti, “Nsiku yonse natambulula manja kwa ŵanthu osamvwila na onisusha.”
Nukonsha lomba kuti, kansi Mulungu etaya ŵanthu ŵake? Na patontho kumo! Newo nane nine soti wa ku Isilayeli, yumo mwa azukulu ŵa Abulahamu, nipo wa mkoka wa Benjameni.
Mulungu aliyotaye ŵanthu ŵake ŵecisalulilatu. Muziŵalini Malembo cakulaŵila va Eliya, mwecidandaulila kwa Mulungu kuti alange Aisilayeli? Pala elaŵila kuti,
 “Asikulu, ŵanthu aŵa epaya aneneli ŵanu, efwaya maguwa ŵanu, na kuti newo nasala neka, na kuti opangwa kuti anipaye nane.”
 Koma Mulungu emuyasukanji? Elaŵila kuti, “Nayisungila ŵanthu myanda isanu na iŵili (7,000) akaliyolambilapo Bala, mulungu wa wenye.”
Lomba ni mwamene soti. Pasala Aisilayeli oŵelengeka ŵecisalula Mulungu mwa cisomo cake.
Koma keno eŵasalula cikomo ca cisomo cake, niye kuti ni cikomolini ca vecicita ŵeve. Kuti venze tetyo, cisomo niye kuti cenzelini soti cisomo.
Tyani lomba? Aisilayeli ekangiwa kufwana cenzosakila. Wecisalula niye ecifwana, koma wonse wosala eyuma,
 ngani Malembo olaŵila kuti, “Mulungu eŵapa mtima osamvwisha, nipo mpaka lelo yamene waŵavala menso kuti asalolesha noŵavala matu kuti asamvwe.”
 Nipo Davide olaŵila kuti, “Visangalalo vawo viyaluke liŵa yoŵaponesha kuti alangiwe.
Menso ŵawo avaliwe kuti asaloleshe, nipo misana yawo iŵe yovupa nsita zonse.”
Lomba nukonsha kuti, “Kansi Ayuda ekumbulwa kuti aponeletu osauka soti?” Yayi, na patontho kumo. Koma cikomo ca kucimwa kwawo, cipulumusho ceŵafwikila soti ŵanthu ŵa mitundu iyakine, kuti Ayuda aŵacitile luyipilwa.
Keno kucimwa kwa Ayuda kwephindulisha ŵanthu ŵa pa calo conse ca pansi, nipo keno kukangiwa kwawo kwephindulisha ngako ŵanthu ŵa mitundu iyakine, ngako–ngako lomba wonse akazomvwila Mulungu, niye kuti mashukisho akakule cendi.
Nulaŵila na mwewo musali Ayuda. Pakuti keno nine nthumi ku ŵanthu asali Ayuda, numekela ngako utumiki wamene uyu
mu cilolelo kuti nicitishe ukwa ŵanthu ŵa mtundu wangu, nopulumusha ayakine mwa ŵeve.
Keno ŵanthu ŵa calo conse ca pansi ekatizyana na Mulungu cikomo yeve eŵayika pa citwa Ayuda, nga kukaŵe tyani yeve akazoŵapokela soti? Kukaŵe ngani ŵanthu akufwa owuka.
Keno citwa cotatika ca mkate wotwaliwa ni cituŵa, niye kuti mkate wonse ni utuŵa, na kuti keno mizyu ni ituŵa niye kuti na misambo kumo ni ituŵa.
Misambo iyakine ya cimuti cokomola yakhozolewa, na misambo ya cimuti ca ku sanga yalumikizyiwapo. Mwewo musali Ayuda muli ngani misambo ya cimuti ca ku sanga, nipo lomba muyaŵana cicetekelo ca uzimu na Ayuda.
Tetyo, muwamilalini kutafulila ŵala ekhozolewa ngani misambo. Mungaŵe tyani olimvwa? Nimwe misambo tyala, muyavyalini mizyu, mizyu niye yuyavya mwewo.
Lomba mukalaŵila kuti, “Misambo yekhozoka kuti anilumikizye pakati.”
Ni cendi. Koma yakhozoka cikomo cosacetekela koma mwewo mwepanama cikomo ca cicetekelo. Tetyo, osalitama, nipo mukocita wowa.
Pakuti Mulungu aliyolekelele misambo yene–yene ya cimuti, akakulekelelenilini namwe.
Ziŵani kuti Mulungu ni wa lusungu ngako, koma soti ni wa ukali. Kwa ŵanthu ecimwa ni wokalipa, koma kwa mwewo ni wa lusungu malinga keno musamala lusungu yake. Keno mucitalini ivi akakukhozoleni namwe.
Nipo keno Ayuda ayakine aleka kusacetekela vicetekelo vawo akaŵalumikizye soti ku cimuti. Pakuti Mulungu ni wa mphamvu, otwesha kuŵalumikizya soti.
Mwewo musali Ayuda muli ngani misambo ya cimuti ca olivi ca ku sanga: Mulungu ekukhozolani ku cimuti ca ku sanga nokulumikizyani ku cimuti ca olivi cokomola. Tetyo, tuwona kuti Mulungu angatweshe kulumikizya soti yala misambo iyakine – Ayuda – ku cimuti cake cokomola cukanga kuti enze ekhozolewa kale.
Nupangwa kuti muziŵe va cokanganisha ici mwenekwasu, kuti musaŵe wolimvwa: kusamvwa kwa ŵanthu ŵa ku Isilayeli ni kwa nsita zosasilalini, koma kukasile pati ciŵelengelo cokwanila ca asali Ayuda osaluliwa akayalukile kwa Mulungu.
Nipo umu niye mwatiakapulumukile Aisilayeli wonse, ngani mwakulaŵilila Malembo kuti, “Wopulumusha akafumile ku Ziyoni. Akafumye kuyipa konse kwa azukulu ŵa Yakobo.
 Nikamvwane nawo cimvwano ici nikayowafumyila macimo ŵawo.”
Cikomo cokana Malizu Aweme, Ayuda ayaluka alwani ŵa Mulungu, kuti mwewo musali Ayuda muphindulepo. Koma keno Mulungu eŵasalula, ŵeve ni ayake cikomo ca makolo ŵawo ŵa macezo.
Pakuti cawanzi ca Mulungu na kuyita kwake ni kosayaluka.
Kale mwewo musali Ayuda mwenzomvwilalini Mulungu, koma lomba Mulungu okucitilani lusungu cikomo ca kusamvwa kwa Ayuda.
Nawo Ayuda omvwilalini soti Mulungu, koma colinga cake ni cakuti pa nsita iyake nawo azepokele lusungu ngani yamwapokela mwewo.
Mulungu eyalusha ŵanthu wonse akayidi pa kusamvwila kwawo, kuti aŵacitile lusungu wonse.
Cuma ca Mulungu ni cinyinji ngako. Nzelu zake noziŵa kwake ni zotwalilila ngako. Ni ŵani angamvwishe mapinguliwe ŵake, soti njila zake ni ŵani angazifwane.
 Ngani Malizu ŵa Mulungu olaŵililatu kuti, “Ni ŵani woziŵa malingililo ŵa Mulungu? Ni ŵani angamupe malangizyo Asikulu?”
 “Ni ŵani etwalapo kanthu kwa Mulungu, kuti Mulungu amuwezyele kanthu?”
Pala vinthu vonse vofumila kwa yeve, ni volengewa na yeve nipo ni vake. Ulemelelo uŵe wake mpaka nsita zosasila. Amen.
Lomba nukusengani mwenekwasu, mwa lusungu ya Mulungu, kuti mutwale miŵili yanu ngani nsembe ya moyo yopatuliwa, ituŵa yopokelewa kwa Mulungu, cili cilambilo canu ca uzimu.
Osakonkhelela unkhalo wa ŵanthu omekela va pano pansi, koma Mulungu ayaluzye moyo wanu wonse pokupani mtima wa lomba. Pamene apo mukaziŵe vakupangwa Mulungu, vamene vili viweme, vangwilyo na vomtemwesha.
Pakuti mwa cawanzi copewa kwa newo nuwuzya aliyense pakati pa mwewo kuti asalingilile pa yeve yeka kuŵa wa nzelu kupula mwangalingililile, koma akolingilila molicefya, molingana na mpimo wa cicetekelo cakumupa Mulungu.
Ngani tonse tili na muŵili umo wamene uli na vizo vinyinji, nipo vizo ivi vonse vililini na nchito yolingana.
Tetyo, mwa Kristu sewo tili anyinji tupanga muŵili umo, na kuti aliyense ni wolumikizyiwa na ayake.
Tili na vawanzi vosiyana–siyana, kulingana na cisomo cawatipa Mulungu. Keno cawanzi ca munthu ni kunenela, aciseŵenzeshe kulingana na cicetekelo.
Keno ni kutumikila, atumikile, keno ni kusambizya, asambizye.
Keno nikutangʼisha, atangʼishe, keno ni kusonkha, ape motambulula kwanja, keno ni ucitangulila, atangulile mwa kapamphu, keno ni kuwonesha lusungu, awocita tetyo mu cinthemwa.
Cinthemwa cukokuŵa ca cendi. Muwotinkha ciyipa, kangamilani ku ciweme.
Muwotemwana ngako ponekwanu, nipo mocitilana mcinzi kupula mwaupangwila wemwine.
Potumikila Asikulu osacita ulesi, nipo muzikhutule mwa uzimu notumikila Asikulu na mtima wanu wonse.
Mukokuŵa wosangalala cikomo ca cilolelo. Muwopilila pakati pa matamano, nipo mukolomba nsita zonse.
Mukoyavya pa vopangwa va atuŵa mtima. Muwopokela alwendo motemwa.
Sengani Mulungu kuti ashukishe ŵala okutamanishani. Musengeni kuti aŵashukisha osaŵashamika.
Sangalalani nawo ŵala osangalala, lilani nawo ŵala olila.
Muwokuŵa luweme na ayanu. Osalimvwa, koma mukokuŵa wopangwa kuyanjana na ŵanthu wamba. Osaliyezya ŵa nzelu.
Osawezyela ciyipa na ciyipa. Yezyani kuti muwocita vinthu ŵanthu wonse vakuwona kuti ni viweme.
Keno nikotwesheka, nkhalani na mtendele na ŵanthu wonse mwamungatweshele.
 Osawezyela kucita ciyipa mwayangu, koma siyilani mpata ukali wa Mulungu, pala Malembo olaŵila kuti, “Leza olaŵila kuti, ‘Kuwezyela ni kwangu, nikaŵalange.’”
 Mosiyanisha, Malembo olaŵila kuti, “Keno mulwani wako wamvwa njala, mupe vakulya alye. Keno ali na njota mupe manzi amwe. Mukucita tetyo, umuyikila malasha ŵa mulilo pa mutu pake.”
Osacimfyiwa ku viyipa, koma cimfyani viyipa pocita viweme.
Aliyense akomvwila akulu olamulila, cikomo cakuti paliye ulamulilo uliyofumile kwa Mulungu. Maulamulilo wonse alipo eŵayika ni Mulungu.
Tetyo, munthu okana kumvwila wopingula, okana mndandanda weciyika Mulungu. Nipo ocita ivi, ozitolela ŵeka cilango.
Wopingula ocitishalini wowa ŵanthu ŵa unkhalo uweme, koma ŵa unkhalo uyipa. Kansi upangwa kuŵa wosayopa olamulila? Ukocita viweme, nipo yeve akakutembezye.
Pakuti yeve ni nyanchito wa Mulungu kukucitilani viweme. Koma keno ucita ciyipa, cita wowa, pakuti ali nazo mphamvu nipo angaziseŵenzeshe. Yeve ni nyanchito wa Mulungu woleta ukali wa Mulungu pa ocita viyipa, pomulanga.
Ni cikomo cake ukoŵamvwila wopingula, osati cikomo coyopa Mulungu tyala, koma cikomo comvwila umboni wa mtima.
Niye camusonkhela msonkho, pakuti wopingula oseŵenzela Mulungu pocita nchito yawo.
Mupe aliyense cili cake: keno muli na msonkho, mpeni msonkho, keno ni nkhongole, lipilani nkhongole, keno ni mcinzi apeni mcinzi, keno nikucinzika, acinzikeni.
Osaŵa na nkhongole, koma tyala cinthemwa pa yumo na muyake, pakuti wala otemwa muyake watwesha Matetulo ŵa Mose.
 Matetulo olaŵila kuti, “Usacite ucende,” “Usapaye,” “Usayiŵe,” “Usakumbwile,” na kuti keno kwa Matetulo aliwonse ayakine, omangiliwa pamo mu Tetulo iyi yakuti, “Temwa muyako ngani mwaulitemwela wewo wemwine.”
Cinthemwa cucitilalini ciyipa muyako. Tetyo, cinthemwa ni kutwesha Matetulo.
Muziŵa kuti nsita yafwika kale yakuti muwuke kutulo. Pakuti cipulumusho cili pafupi lomba kupula petitatika kucetekela.
Usiku uli pafupi kusila, kuca kwavwendela. Tiyeni lomba tileke nchito za mu mfinzi, tivwale vida vakuwala.
Kuyenda kwasu kuŵe kokonkholoka, ngani ŵanthu woyenda mzuŵa. Osati paŵe matapika keno kukolwa, kacenche, keno zomvwisha nsoni, ndewo keno luyipilwa.
Asikulu Yesu Kristu aŵe cida canu ca nkhondo. Lekani mtima wosakila votemwesha muŵili, osamvwila lunkhumbwa yake iyipa.
Mupokeleni luweme munthu wamene cicetekelo cake ni cosatangʼa, koma musasushane naye pa malingililo ŵake.
Munthu yumo wocetekela kuti angalye ciliconse, koma muyakine wamene cicetekelo cake ni cosatangʼa, akulyalini nyama.
Wala akulya ciliconse, asatafulile muyake asalya nyama, na wala asalya nyama asapingule wala akulya ciliconse, pakuti Mulungu wamupokela.
Kansi wewo niwe ŵani, kuti upingule nyanchito wa mwine kuti wayifya? Ni pa menso pa asikulu wake pakumuwona kuti wawamya keno aliye. Nipo awamye, pakuti Asikulu otwesha kumupanga kuti awamye.
Munthu yumo olingilila nsiku imo kuŵa yopula masiku ayakine, koma muyakine olingilila masiku wonse kuŵa wolingana. Aliyense awocita mwakusimikizyila mu malingililo ŵake.
Wala olingilila nsiku imo kuŵa yopula masiku ayakine, ocita tetyo kuti acinzike Asikulu. Wala akulya ciliconse ocita tetyo kuti acinzike Asikulu, pakuti otembezya Mulungu cikomo ca cakulya. Wala asalya nyama ocita tetyo kuti acinzike Asikulu, nipo otembezya Mulungu pocita tetyo.
Pakuti paliye yumo wa sewo cukanga moyo cikomo ca yeve yeka, keno kufwa cikomo ca yeve yeka.
Keno tikuŵa na moyo ni cikomo ca Asikulu, nipo keno tikufwa ni cikomo ca Asikulu. Tetyo, cukanga tiŵe na moyo keno tifwe, nise ŵawo ŵa Asikulu.
Pakuti Kristu emwalila nakuŵa soti na moyo, kuti aŵe Asikulu ŵa akufwa na ŵa moyo.
Nga wewo, upingulila vinji mkwanu? Keno wewo nawe utafulila vinji mkwanu? Tonse tikapaname pafupi na mpando wa cifumu wa Mulungu kuti akatipingule.
 Pala Malembo olaŵila kuti, “Leza olaŵila kuti, ‘Panili na moyo, nkhokola zonse zizezifukame nipo lilimi iliyonse izeizomelezye kuti nine Mulungu.’”
Tetyo, aliyense mwa sewo akazikonkhololele yeka kwa Mulungu vecicita.
Tiyeni tileke kupingulana lomba. Ngako–ngako musimikizye kuti mucitalini kanthu kokumbulwisha ayanu, keno kuŵacimwisha.
Nuziŵa nipo nusimikizya na ulamulilo wa Asikulu Yesu kuti paliye cakulya cosazomelezyeka kulya pa cove ceka. Koma keno munthu wocetekela kuti ni cosazomelezyeka, niye kuti kwa munthu uyo ni cosazomelezyeka.
Pakuti keno mkwanu ocimwishiwa naco caukulya, ucitalini mu cinthemwa. Osaceneka mkwanu wecifwila Kristu na cakulya.
Lomba osazomelezya kuti ŵanthu ayakine aviwone kuyipa vinthu vamuwona mwewo kuti ni viweme.
Pakuti mu Ufumu wa Mulungu, cikulu ni cakulyalini na cakumwa, koma cikulu ni cilungamo, mtendele na cimwemwe, vakutwala Mzimu Mtuŵa.
Aliyense otumikila Kristu moteti, otemwesha Mulungu, nipo ozomelezyewa ku ŵanthu.
Niye cikomo cake, tiyeni tisakile vingatitangulile ku mtendele na kukoseshana pakati pasu.
Osaceneka nchito ya Mulungu cikomo copangwa kulya ciliconse. Vakulya vonse ni vozomelezyewa kuvilya, koma ni ciwemelini kulya cakulya cingakumbulwishe ayanu.
Ni ciwemelini kulya nyama na kumwa vinyu, nocita soti ciliconse cingacimwishe ayanu.
Vaucetekela pali ivi viŵe pakati pa wewo na Mulungu. Ni woshukishiwa wala asalisusha pa vakuzomekezya.
Koma munthu olisusha, opinguliwa akalya, cikomo cakuti kulya kwake kulilini mu cicetekelo. Pakuti ciliconse cisafuma mu cicetekelo ni cimo.




Sewo, tili na cicetekelo cotangʼa, tukokuŵa na mtima wolezya pa ŵanthu olefuka, osati tikoyingolitemwesha sewo seka.
Aliyense awotemwesha muyake, nomcitila viweme, kuti amutangʼishe mu cicetekelo cake.
 Pakuti cukanga Kristu enzolitemweshalini, koma ngani Malembo olaŵililatu kuti, “Matusi aŵala okutukanani awela pali newo.”
Pakuti ciliconse cilembewa kale, cilembewela kuti citisambizye, kuti kupitila mukupilila na kukosesha kwa Malembo tingankhale na cilolelo.
Mulungu akupa ŵanthu mphamvu kuti atweshe kupilila noŵakosesha mtima, akupeni umvwano uweme, mokonkha venzocita Kristu Yesu,
nipo akuyavyeni kuti na mtima umo na pa kamwa mungacinzike Mulungu na Awisi ŵa Asikulu ŵasu Yesu Kristu.
Mukopokelana, ngani mwecikupokelelani Kristu, mu ulemelelo wa Mulungu.
Pakuti nukuwuzyani kuti Kristu waŵa mtumiki wa Ayuda kuti awoneshe cicetekelo ca Mulungu, kutwesha layizyo yecipa makolo ŵawo,
 nipo soti kwa asali Ayuda kuti acinzike Mulungu cikomo ca lusungu yake, ngani Malembo olaŵila kuti, “Niye cikomo cake nikakutembezyeni pakati pa ŵanthu ŵa mitundu iyakine; nikayimbe nzimbo zokweza zina yanu.”
 Olaŵila soti, “Sangalalani, mwewo musali Ayuda, temwani pamo na ŵanthu ŵake ŵa Mulungu.”
 Olaŵila soti, “Lumbani Asikulu, mwewo musali Ayuda, imbani nzimbo zomukweza, mwewo mwe ŵanthu monse.”
 Yesaya naye elaŵila kuti, “Yumo mwa mazikulu ŵa Yese akawele.” “Yeve akapaname kuti akalamulile pa mitundu ya ŵala asali Ayuda, nipo wonse akaŵe na cilolelo mwa yeve.”
Mulungu otipa cilolelo, azuzye mitima yanu na cimwemwe na mtendele pamucetekela mwa yeve, kuti cilolelo cikokula na mphamvu za Mzimu Mtuŵa.
Mwenekwasu, newo nuziŵa kuti nimwe ŵanthu opangwa viweme, na kuti nimwe ŵanthu woziŵa vinthu, nipo mutwesha kulangizana.
Nakulembelani mosacita wowa, kuti nikukumbusheni soti, cikomo ca cawanzi cecinipa Mulungu
kuti niŵe mtumiki wa Kristu Yesu kwa ŵanthu asali Ayuda. Nutumikila ngani wansembe na Malizu Aweme ŵa Mulungu, kuti asali Ayuda aŵe ngani nsembe yowamila yeve notwaliwa mwa Mzimu Mtuŵa.
Tetyo, pakuti nine wake wa Kristu Yesu, numekela nchito yanucitila Mulungu.
Nikakose mtima nolaŵila tyala vawacita Kristu kupitila mwa newo, kuti niyavye asali Ayuda kumvwila Mulungu. Necita ivi na malizu ŵangu na nchito zangu,
na viziŵikilo na vokanganisha, kupitila mu mphamvu ya Mzimu Mtuŵa. Tetyo, Malizu Aweme neŵawululilatu ku Yelusalemu na ku calo cozunguluka mpaka ku Ililiko.
Nsiku zonse nenzoyezya kuŵilizya Malizu Aweme ku malo kwala kweka kwenze kukaliyomvwika zina ya Kristu. Nenzopangwalini kumanga pa maziko ŵeciyika munthu muyakine.
 Pala Malembo olaŵila kuti, “Ŵala aliyowuzyiwe va yeve akawone, na ŵala akaliyokumvwa akazindikile.”
Ici niye cikomo cunikangisha kuwela kwanu.
Koma lomba, pakuti nchito yasila ku malo ŵano, na kuti naŵa nupangwa kwa vyaka vinyinji kuwela kwanu.
Nili na cilolelo cokuwonani panukuya ku Sipeni. Nikatemwe kukutandalilani masiku atontho, nipo pa vuli pake nupangwa kuti mukaniyavye kupitilizya ulwendo wangu.
Koma lomba, nikuya ku Yelusalemu kuyotwala mayavyo kwa atuŵa mtima.
Pakuti mipingo ya ku Masedoniya, na ya ku Akayiya yetemwa kutwala mayavyo ku wozingwa pakati pa atuŵa mtima ŵa ku Yelusalemu.
Enze otemwa kucita tetyo, na kuti yenze nchito yawo kuyavya ŵala wozingwa. Pakuti asali Ayuda eyaŵana mashukisho ŵawo ŵa uzimu na Ayuda, tetyo owamila kuyavyiwa pa vosoŵa vawo va muŵili.
Nikayosilizya nchito iyi noziŵa kuti apokela vanaŵatakulila, nikalute ku Sipeni nokutandalilani pakuya.
Nuziŵa kuti nikayowela kwanu, nikawele kuzoyaŵana namwe mashukisho anyinji Akristu.
Nukukoseshani mwenekwasu, kupitila mwa Asikulu ŵasu Yesu Kristu na cinthemwa ca Mzimu, kuti tikatizyane mu malombelo ŵanu na ponilombela nane kwa Mulungu,
kuti ningapulumushiwe ku ŵanthu ŵa kunja ŵa ku Yudeya, na kuti nchito yangu ku Yelusalemu ikapokelewe na atuŵa mtima,
kuti mu kupangwa kwa Mulungu ningawele kwa mwewo na cimwemwe na kuti pamo na mwewo nikasangalale.
Mulungu wa mtendele aŵe na mwewo monse. Amen.

Nutwala mu manja mwanu Febe, mlongosi wasu, nthumi ya mpingo wa ku Kentileya.
Mupokeleni mu zina ya Asikulu, ngani mwakuwamila kupokelelana atuŵa mtima. Mumuyavye akasenga yavyo kwanu, pakuti yeve eyavya ŵanthu anyinji, newo nane eniyavyako.
Munipeleko moni Pulisika na Akwila, anyanchito ayangu mwa Kristu Yesu.
Aŵa enze okonzeka kupayiwa kuti apulumushe moyo wangu. Ni newolini neka koma mipingo yonse ya ŵanthu asali Ayuda oŵatembezya.
Mupe soti moni mpingo ukumana pa ngʼanda pawo. Moni kwa Epeneto, muyangu wotemweka, wamene enze wotatika mu Asiya kucetekela Kristu.
Moni kwa Maliya, ekuseŵenzelani ngako.
Moni kwa Andilonika na Yuniya, enekwasu wanankhala nawo mu jele. Ni woŵilikila pakati pa nthumi, na kuti enze mwa Kristu newo nikaliyokuŵa mwa Kristu.
Moni kwa Ampiliyato, muyangu wotemweka mwa Asikulu.
Moni kwa Ubona, mtumiki muyasu pa nchito ya Kristu, nipo soti Stakisi, wanutemwa.
Moni Apelesi, Mkristu wozomelezyewa mwa Kristu. Moni kwa ŵa mu banja ya Alistobulo.
Moni kwa Helodiyono, muyuda muyangu. Moni kwa Akristu ŵa mu banja ya Nakisasi.
Moni kwa Tilifena na Tilifosa, ocita nchito ya Asikulu mwa mphamvu. Moni kwa Pelisi, wotemweka, ecita vinyinji pocita nchito ya Asikulu.
Moni kwa Lufu, wosaluliwa mwa Asikulu. Moni soti kwa anyina wake ali soti ngani amama.
Moni kwa Asintikilito, Filegoni, Helemesi, Patilobasi, Helimasi na enekwasu wonse ŵa ali nawo pamo.
Moni kwa Filologo na Juliya, kwa Neleyo na mlongosi wake, kwa Olimpasi na kwa atuŵa mtima wonse ŵa ali nawo pamo.
Mupane moni mwa cinthemwa ca vyendi. Mipingo yonse ya Kristu yukupani moni.
Nukukoseshani mwenekwasu, ŵani nawo menso ŵanthu opatulisha ayawo noŵacimwisha. Vakusambizya vulinganalini na vemwisambila. Mukoŵalewa,
pakuti ŵanthu otetyo otumikilalini Kristu Asikulu ŵasu, koma otumikila tyala vopangwa vawo. Na malizu aweme na mofweya otalizya wenye ŵanthu asaziŵa cimo.
Ŵanthu wonse eyimvwa mbili ya kumvwila kwanu, tetyo nili na cimwemwe na mwewo, koma nupangwa kuti muŵe ŵa nzelu pa viweme, na kusatolapo citwa pa ciyipa.
Mulungu wa mtendele kwa lombapano afwaye Satana pansi pa mendo ŵanu. Cisomo ca Asikulu ŵasu Yesu ciŵe namwe.
Timoteyo, nyanchito muyangu, okupani moni. Lusiyo, Yasoni na Sosipatele, Ayuda ayangu nawo olaŵila kuti moni.
Newo, Tesiyo, nalemba tyala kalata iyi, nutuma moni kwa mwewo mwenekwasu mwa Asikulu.
Okupani moni Gayo, onisamalila pamo na mpingo wonse ku ngʼanda kwake. Okupani moni Elasito, msungacuma wa mzinda wonse, nipo Kwato, mkwasu. [
Cisomo ca Asikulu ŵasu Yesu Kristu ciŵe namwe. Amen.]
Tiyeni ticinzike Mulungu! Yeve ali na mphamvu zokoselesha pokonkha Malizu Aweme ŵanuŵilizya, ŵamene ni malizu oŵilizya va Yesu Kristu. Ivi venze cisinsi, nipo vefisika pa vyaka vonse kutatika macezo.
Koma lomba vafumila patuŵa kupitila mu vecilemba aneneli, nipo kupitila mu tetulo ya Mulungu wa nsita zosasila zaziŵika ku ŵanthu ŵa mitundu yonse, kuti akozicetekela na kuzimvwa.
Kwa Mulungu, wamene niye yeka wa nzelu, kuŵe ulemelelo wa nsita zosasila mwa Yesu Kristu. Amen.































Ni newo, Paulo, mwa kupangwa kwa Mulungu neyitiwa kuti niŵe nthumi ya Yesu Kristu. Nili pamo na munekwasu Sosteni.
Tulembela mpingo wa Mulungu uli ku Kolinto. Mulungu ekupatulani mwa Yesu Kristu, mweyitiwa kuŵa atuŵa mtima pamo na ali mu malo wonse, oyita pa zina ya Asikulu Yesu Kristu, Asikulu ŵawo, nase kuŵa Asikulu ŵasu.
Mulungu Awusu wasu na Asikulu wasu Yesu Kristu akucitileni cisomo nokupani mtendele.
Nsita zonse nutembezya Mulungu wangu cikomo ca mwewo, pa cisomo cipewa kwa mwewo kupitila mwa Kristu Yesu.
Ni cendi mwa Kristu mwipokela viweme vinyinji pa vonse, polaŵila na pa kuziŵa vinthu,
nipo malizu ocitila umboni va Kristu ankhazikika mwa mwewo.
Tetyo, mwipokela cawanzi conse ca mzimu pamulindila kuwela soti kwa Asikulu ŵasu Yesu Kristu.
Yeve akutangʼisheni mpaka ku nsilililo, kuti mukaŵe osayifya pa kuwela kwa Asikulu ŵasu Yesu Kristu.
Mulungu ni wocetekeleka; ekuyitani mu cimvwano ca Mwana wake Yesu Kristu Asikulu ŵasu.
Mwenekwasu, nukusengani mu zina ya Asikulu ŵasu Yesu Kristu, kuti mukozomelezyana pa vamulaŵila. Osati paŵe kusalulana pakati panu, koma mukomvwana ngako–ngako pakuŵa na mtima umo na malingililo ŵamo.
Mwenekwasu, ayakine ŵa mu banja ya Koloye eniwuzya kuti pali kukangana pakati panu.
Canupangwa kulaŵila ni cakuti aliyense wa mwewo oyingosalula munthu wake. Muyakine olaŵila kuti, “Newo nine wa Paulo.” Muyakine soti olaŵila kuti, “Newo nine wa Apolo.” Muyakine olaŵila kuti, “Newo nine wa Petulo.” Muyakine olaŵila kuti, “Newo nine wa Kristu.”
Kansi niye kuti Kristu wayaŵanikana? Kansi ekufwilani pa mtanda ni Paulo? Kansi mwebatiziwa mu zina ya Paulo?
Nutembezya Mulungu kuti pakati panu niliyobatizepo aliyense, kusalulapo Klispo na Gayo kwasila.
Motetyo, paliye angalaŵile kuti ebatiziwa mu zina yangu.
(Nebatiza soti Stefanasi na ŵa mu banja mwake, koma nukumbukalini kuti pangaŵe muyakine soti wenebatiza.)
Pakuti Kristu enituma, osati kuti nizebatize, koma kuti nikoŵilizya Malizu Aweme. Nipo nuwamila kuŵilizya mosaseŵenzesha nzelu za ŵanthu; niliyocite tetyo poyopa kuti mphamvu ya imfwa ya Kristu pa mtanda ingaŵe ya tyala–tyala.
Malizu olaŵila va imfwa ya Kristu pa mtanda ni cinthu copusa kwa ŵala ŵanthu akuyocenekeka, koma kwa sewo tili pa njila ya cipulumusho, malizu aŵa ni mphamvu ya Mulungu.
 Pala Malembo olaŵila kuti, “Nikaceneke nzelu za ŵanthu ŵa nzelu, nikasilizye kucenjela kwa ŵanthu wocenjela.”
Nga lomba ni phindu yanji ya ali nayo ŵanthu ŵa nzelu? keno Asambizyi ŵa Matetulo ŵa Mose? keno ŵa nzelu za cino calo? Mulungu ewonesha kuti nzelu za cino calo ni zopusa.
Pakuti mwa nzelu zake, Mulungu ewamyilatu kuti ni cosakwanishika kuti ŵanthu amziŵe moseŵenzesha nzelu zawo. Koma kwemuwamila Mulungu kupulumusha ŵanthu wocetekela kupitila mu malizu opusa ŵatuŵilizya.
Ayuda enzopangwa kuwona viziŵikilo vokanganisha, Agiliki penzosakila–sakila nzelu.
Koma sewo tuŵilizya Kristu epanyikiwa pa mtanda. Kwa Ayuda malizu aŵa ni wokumbulwisha, koma kwa ŵanthu asali Ayuda malizu aŵa ni wopusa.
Koma kwa ŵala eyitiwa na Mulungu – keno ni Ayuda, keno ni asali Ayuda – Kristu ni mphamvu za Mulungu, koma soti nzelu za Mulungu.
Tetyo, kupusa kwa Mulungu ni kwa nzelu kupula ŵanthu, nipo kulefuka kwa Mulungu, ni kwa mphamvu kupula mphamvu za ŵanthu.
Mwenekwasu, lingililani mwemwenzele pecikuyitani Mulungu. Pali mwewo penzeve anyinji enzoyesewa ŵa nzelu za pano pansi. Penzeve soti anyinji ŵa mphamvu, keno ovyalika mu mabanja woŵilikila.
Koma Mulungu esalula vakuyesa ŵanthu kuti ni vopusa, kuti yeve acitishe navo nsoni ŵanthu ŵa nzelu. Esalula soti vakuyesa ŵanthu kuti ni volefuka, kuti yeve acitishe navo nsoni ŵanthu ŵa mphamvu.
Mulungu esalula vinthu vuwoneka va tyala–tyala, vosuliwa na ŵanthu nipo vasaŵelengela mu malingililo ŵawo, kuceneka vala vakuwona ŵanthu kuti ni va phindu.
Mulungu ecita ivi kuti osati paŵe muyakine wolimvwa pa menso pake.
Mulungu niye kutatika kwa moyo wanu mwa Kristu Yesu. Yeve eciŵa nzelu yasu kufumila kwa Mulungu, emusalula kuŵa cilungamo, na cipulumusho casu,
 kuti ciŵe tetyo ngani Malembo mwakulaŵilila kuti, “Wopangwa kulimvwa, alimvwe mwa Asikulu.”
Mwenekwasu, newo penewela kwanu kuti nizeŵilizye kwa mwewo cisinsi ca Mulungu, niliyolaŵile ngani munthu wa nzelu oziŵa va patali.
Koma nesimikizyila kuti panili pakati panu, niluŵeko viyakine vonse, kusalulako Yesu Kristu yeka, wala epanyikiwa pa mtanda.
Penewela uko kwanu nenze wolefuka, koma soti nenzotutumila na wowa.
Nipo penenzolaŵila keno kuŵilizya, niliyolaŵile mowonesha nzelu za ŵanthu, koma malizu ŵangu enze osimikizyika na mphamvu za Mzimu Mtuŵa.
Necita tetyo kuti cicetekelo canu osati cinkhazikike pa nzelu za ŵanthu, koma cinkhazikike pa mphamvu za Mulungu.
Pakati pa ŵanthu otangʼa mu cicetekelo, tulaŵila va nzelu. Koma nzelu izi, ni nzelulini za masiku ŵano, keno za akulu olamulila calo cino ca pansi, ŵamene mphamvu zawo zukuzosila.
Nzelu zatulaŵila ni nzelu za cisinsi ca Mulungu, zofisika ku ŵanthu. Mulungu akaliyolenga calo ca pansi, ewamyilatu kuti atipe ulemelelo.
Penzeveletu wopingula wa masiku ŵano woziŵa ivi. Keno enzoviziŵa, sembe aliyopanyike Asikulu ŵa ulemelelo pa mtanda.
 Malembo olaŵila kuti, “Menso ŵa munthu aliyoviwone, matu ŵa munthu aliyovimvwe, mtima wa munthu uliyolingililepo na patontho kumo veciŵawamyila Mulungu ŵala omutemwa.”
Koma sewo Mulungu etiwululila ivi mwa Mzimu Mtuŵa, oziŵa vinthu vonse mofwikapo, cukanga soti na vonoka va Mulungu.
Kansi va munthu angaviziŵe ni ŵani, osati ni mzimu wake mwine uli mwa yeve? Tetyo, paliye munthu angaviziŵe va Mulungu koma Mzimu wa Mulungu mwine.
Sewo tiliyopokele mzimu wa calo cino ca pansi, koma tipokela Mzimu Mtuŵa ofumila kwa Mulungu, kuti azeatiyavye kumvwisha vawanzi vecitipa Mulungu.
Keno tulaŵila malizu aŵa, osati ni malizu osambizyiwa na nzelu za ŵanthu, koma ni malizu ŵakutisambizya Mzimu Mtuŵa. Tusambizya vyendi va uzimu ku ŵanthu ali na Mzimu Mtuŵa.
Munthu aliye Mzimu angapokelelelini vofumila kwa Mzimu wa Mulungu. Oviyesa kuti ni vopusa, nipo angatweshelini kumvwisha, cikomo cakuti cupangwika kuŵa na Mzimu Mtuŵa kuti munthu amvwishe.
Munthu ali na Mzimu Mtuŵa angatweshe kuziŵa unkhalo wa vonse, nipo paliye muyakine angamupingule, yayi.
 Ngani Malembo olaŵila kuti, “Ni ŵani eziŵa malingililo ŵa Asikulu, kuti angaŵape malango?” Koma sewo tili na malingililo ŵa Kristu.

Newo, mwenekwasu, niliyolaŵile namwe ngani ŵanthu ali na Mzimu Mtuŵa, koma ngani ŵanthu wotemwa va pansi pano, ngani ŵana atontho.
Nikupani mkaka, osati cakulya cotangʼa, cikomo cakuti mwenze osafwikapo kuti mungalye cakulya ici. Cukanga lomba nimwe wosakonzeka kucilya,
cikomo cakuti mukalupangwishisha kucita va pano pansi vacupangwa calo. Pakati panu pakali ukwa na kukangana, ici cuwonesha kuti unkhalo wotemwa va pano pansi ukali mwa mwewo.
Muyingokuti ali apa, “Newo nine wa Paulo.” Ali apa, “Newo nine wa Apolo.” Kansi mukacita tetyo, musimikizyalini kuti mutemwa va pano pansi?
Kansi Apolo ni cinji? Nga Paulo ni cinji? Ni atumiki tyala ŵa Mulungu kupitila mu kuŵilizya kwawo mwicetekela, ngani Mulungu mweciyaŵila nchito kwa aliyense.
Newo nekomola mbuto, nipo Apolo eyitilila, koma Mulungu niye eyikuzya.
Tetyo, wokomola keno wotilila aliye kanthu, nipo Mulungu niye ali na nchito.
Yeve wokomola na wotilila oseŵenza pamo paliye kusiyana, nipo aliyense akapokele cilambu kulingana na nchito yake.
Pakuti sewo nise woseŵenza naye pamo Mulungu. Mwewo nimwe munda wa Mulungu, nipo soti cimango, comangiwa na Mulungu.
Kulingana na cisomo ca Mulungu capewa kwa newo, ngani misili wa luso, neyika maziko, nipo muyakine niye omanga. Koma aliyense akocenjela pomangapo.
Pakuti Mulungu wayika kale maziko ali Yesu Kristu, nipo kuliye soti maziko angayikiwe wopula alipo lomba.
Ayakine akaseŵenzeshe golide, siliva, myala ya mtengo ngako, pomanga pa maziko; ayakine akaseŵenzeshe vimiti, uzu, keno vimpheti.
Nchito ya munthu aliyense ikawonekele patuŵa, cikomo cakuti pakuyowela Asikulu ŵasu Yesu Kristu vikawoneke ivi, vikawululike na mulilo. Nipo mulilo ukayese nchito za munthu aliyense zecicita.
Keno vecimanga munthu viliyecenekeke, tetyo wala munthu akapokele cilambu.
Koma keno vizeviyake mulilo, akapokelelini cilambu. Womanga wala akapulumuke mphela, koma cikaŵe ngani munthu wapulumuka mu mulilo.
Kansi muziŵalini kuti nimwe Ngʼanda ya Mulungu, na kuti Mzimu wa Mulungu ali mwa mwewo?
Keno muyakine waceneka Ngʼanda ya Mulungu, Mulungu naye soti akamuceneke. Pakuti Ngʼanda ya Mulungu ni yosaluliwa, nipo Ngʼanda iyo ni mwewo monse.
Lomba osalitalizya wenye. Keno muyakine mwa mwewo oziyesa kuti ni wa nzelu (polaŵila va nzelu za masiku ŵano), uyo aŵe wopusa pa menso pa ŵanthu kuti aŵe wa nzelu cendi.
 Ni cendi nzelu za ŵanthu omekela va pano pansi, ni zopusa pa menso pa Mulungu. Pala Malembo olaŵila kuti, “Mulungu okasha ŵanthu ŵa nzelu mu kucenjela kwawo.”
 Payakine soti, “Asikulu oŵaziŵa malingililo ŵa ŵanthu ŵa nzelu kuti ni ŵa tyala–tyala.”
Cikomo cake, pasaŵe muyakine omekela ŵanthu tyala. Pakuti vinthu vonse ni vanu:
Paulo, Apolo na Kefa, calo ca pansi, moyo na imfwa, vilipo na vikuza. Vonse ivi ni vanu,
nipo mwewo nimwe ŵake ŵa Kristu, nipo Kristu ni wake wa Mulungu.
Mukotiwona ngani anyanchito ŵa Kristu, keno akapitawo osamala visinsi va Mulungu.
Lomba copangwika cikulu pa akapitawo oteti ni cakuti aŵe wocetekeleka.
Kulaŵila va newo neka, niliye navo kanthu keno nupinguliwa na mwewo, keno na nsaka iliyonse ya ŵanthu. Nipo cukanga newo neka nuzipingulalini.
Niliye kanthu kanulingilila kalikonse konisusha mu mtima mwangu, koma cukanga vili tetyo, ici ni cisimikizyolini cakuti nine wolungama. Onipingula ni Asikulu kwasila.
Tetyo, musapinguliletu munthu aliyense, Asikulu akaliyowela. Ŵeve niye ŵatiakasanike pa vonse vofisika mu mfinzi, nipo akawulule malingililo ŵa mu mtima mwa ŵanthu. Pamene apo aliyense akapokele kutembezyewa kufumila kwa Mulungu molinganizya.
Lomba mwenekwasu, vanalaŵila pano ni vangu na Apolo. Nupangwa kuti vikusambizyeni tanthauzo ya malizu ŵala olaŵila kuti, “Musapitilile vakulaŵila Malembo.” Ni cikomo cake osamekela muyakine, nopepusha muyakine.
Ni ŵani okupangani kuti muŵe osiyana na ayakine? Ni cinji ca muli naco camuliyopokele? Keno mwecipokela, cikomo ni cinji mulimvwa ngani muliyopokele kanthu?
Niye kuti muli navo kale vonse vamupangwa? Niye kuti mwalemela kale? Niye kuti mwayaluka kuŵa mafumu – koma cukanga sewo niselini mafumu. Sembe nine wotemwa kuti cendi–cendi nimwe mafumu, kuti nase tiŵe mafumu pamo namwe.
Nuwona kuti sewo nthumi Mulungu etiyika powonekela pa nsilililo pa vocitika, ngani ŵanthu opinguliwa kuti apayiwe. Taŵa ŵanthu wowonekela ku calo conse, kwa angelo na ku ŵanthu.
Sewo nise opusa cikomo ca Kristu, koma mwewo nimwe ŵa nzelu mwa Kristu. Sewo nise olefuka, koma mwewo nimwe ŵa mphamvu. Mwewo mupokela mcinzi, koma sewo tutafuliliwa.
Mpaka lomba tukumvwa njala na njota, nipo tuvwala nzwanzwa. Ŵanthu otinyata, nipo tiliye pakuŵa ngapo–ngapo.
Tuseŵenza ngako nchito ya manja ŵasu. Ŵanthu keno oticita msikila, tuyingosenga Mulungu kuti aŵashukishe. Ŵanthu otitafulila, tuyingopilila.
Ŵanthu akatitalila wenye, tuŵayasuka tyala molezya. Tayaluka otafuliliwa, ngani viswaswa va calo ca pansi, nipo mpaka lomba ŵanthu wonse otiyezya ngani viswaswa.
Nukulembelanilini kuti nikucitisheni nsoni, koma kuti nikupeni malango ngani ŵana ŵangu, cikomo numutemwani.
Cukanga mungaŵe nawo asambizyi anyinji mu moyo wanu wa Cikristu, mukuŵalini na awusu wanu anyinji, yayi. Neciŵa awusu wanu mwa Yesu Kristu, kupitila mu Malizu Aweme.
Numusengani kuti mukokonkha vanucita.
Ni cikomo cake nutuma Timoteyo, mwana wangu wocetekeleka mwa Asikulu, kukulukanishani unkhalo wangu mwa Kristu, usasiyana na vunusambizya kulikonse mu mipingo yonse.
Ayakine atatika kuzimvwa ngani kuti nikawelekolini kwanu.
Koma Asikulu akalola, nikawele kwamene uko kwanu kwa lombapano. Pamene apo nikaziŵe, keno wolimvwa ŵala olaŵila va tyala–tyala, keno soti ali na mphamvu yofumila kwa Mulungu.
Pakuti mu Ufumu wa Mulungu cikulu ni malizulini ŵeka, koma mphamvu.
Nga mupangwanji? Mupangwa kuti nikawele kwanu na mshamu, keno na mtima wa cinthemwa na wofasa?
Nipo mbili yaŵilikila paliponse yolaŵila kuti pakati panu pali ucende. Nipo ucende wa mtundu wake, ni wakuti cukanga ŵa kunja angacitelini. Necimvwa kuti munthu muyakine olala na akazi ŵa awisi.
Nipo mwewo muzicisha! Ngako–ngako mwenzopangwika kuvutika mu mitima na kucita nsoni, nakufumyapo pakati panu munthu woteti.
Cukanga nililini namwe pamo mu muŵili, koma mtima wangu uli namwe pamo. Nipo namupingula kale munthu uyo ecita tetyo.
Pamuwungana mu zina ya Asikulu Yesu, nane nili namwe pamo mu mzimu, na mphamvu ya Asikulu ŵasu Yesu ilipo,
munthu uyo mumufumyepo pakati panu nipo atwaliwe kwa Satana, kuti muŵili wake ucenekeke, na kuti mzimu wake upulumushiwe pa nsiku yowela Asikulu ŵasu Yesu Kristu.
Kulimvwa kwanu ni kuwemelini. Kansi muziŵalini malizu ŵala olaŵila kuti, “Cofufumishila mkate citontho tyala cufufumisha mkate wonse?”
Mufumye cofufumishila ca kale ca ucimo kuti muŵe atuŵa mtima, keno mkate wa lomba wosafufumisha, ngani mwamulili. Pakuti Kristu, Mwana wa mbelele yasu ya Pasaka, epayiwa kale ngani nsembe.
Tiyeni lomba, ticite cisangalalo ca Pasaka, osati na cofufumishila ca kale cala ca ucimo na kuyipa mtima, koma na mkate wosafufumishila, wa kutuŵa mtima na wa vyendi.
Lomba nekulembelani mu kalata, kuti osayanjana nawo ŵanthu ŵa kacenche.
Nulaŵilalini kuti mukoŵapewa ŵanthu wonse ŵa pano pansi ŵa kacenche, ŵa utani, anyankapondo, keno olambila mafano, yayi – kuti kwenze tetyo, sembe mwefumamo mu calo cino ca pansi.
Koma lomba nukulembelani kuti osayanjana naye munthu olaŵila kuti ni Mkristu, koma mwecinkhalila ni munthu wa kacenche keno wa utani, wolambila mafano, wotafulila, cakolwa, keno nyankapondo. Munthu woteti osalya naye na patontho kumo.
Ni nchito yangulini kupingula ŵanthu ali kunja kwa mpingo. Mulungu niye ŵatiaŵapingule.
 Koma mwewo muwamila kupingula ali mu mpingo mwanu. Pala Malembo olaŵila kuti, “Munthu muyipa mumufumyepo pakati panu.”
Keno muyakine ali na mlandu na Mkristu muyake, ni cikomo canji cangatwalile mlandu kwa opingula ŵa kunja, osati kwa Akristu ayake?
Kansi muziŵalini kuti Akristu niye ŵatiakapingule calo conse? Lomba keno mwewo mukapingule calo conse, mwa mungatweshelini kupingula na tumilandu tutontho kumo?
Kansi muziŵalini kuti tikapingule angelo? Mwa tingalinganizye na vinthu va moyo wa pano pansi?
Lomba, keno muli na milandu pa vinthu voteti, ni cikomo canji muyika ŵanthu wosuliwa nipo ŵa kunja kwa mpingo, kuti apingule?
Nulaŵila ivi kuti nikucitisheni nsoni. Kansi pakati pa mwewo monse paliye na yumo kumo ali na nzelu angapingule milandu pakati pa Akristu ayake?
Koma mu malo mwake, Mkristu oluta ku nsaka ya milandu kuyokwilila muyake pa menso pa opingula ŵa kunja kuti apingule.
Kukwililana mweka–mweka cusimikizya kuti nimwe okangiwa kale. Cikomo ni cinji osapilila pakukuyifyilani ayakine? Ni ciweme kulola ŵanthu ayakine kukutolelani va muli navo.
Koma mwewo niye muyifyila ayanu nipo muŵayiŵila Akristu ayanu.
Kansi muziŵalini kuti ŵanthu wosalungama akaloŵelini mu Ufumu wa Mulungu? Osalitalizya wenye: ŵanthu ŵa kacenche, olambila mafano, ŵa ucende, kulalana kwa analume ŵeka–ŵeka,
kawalala, ŵa utani, acakolwa, ŵa mitafu keno anyankapondo, wonse aŵa akaloŵelini mu Ufumu wa Mulungu.
Mwe ayakine mwenze teti kale. Koma mwesukiwa, notuŵishiwa, mweyaluka ŵanthu ŵa Mulungu, nipo mwefwaniwa kuŵa wolungama pa menso pake. Ivi vecitika mu zina ya Asikulu Yesu Kristu, na mwa Mzimu wa Mulungu wasu.
Mwe ayakine mulaŵila kuti, “Vinthu vonse ni vozomelezyewa kwa newo.” Koma ni vonselini vili na phindu kwa mwewo. Mulaŵila kuti, “Vonse ni vozomelezyewa cendi kwa newo.” Koma nukucenjezyani kuti musaŵe muzya wa cinthu ciliconse cingakucimfyeni.
Mulaŵila kuti, “Cakulya cupangwika kuloŵa mu mala, nipo mu mala ni mopokelela cakulya. Koma Mulungu akaceneke vonse viŵili.” Koma muŵili uliyopangiwe kuti uŵe wa kacenche, koma ni wa Asikulu, nipo Asikulu aŵe mwine wa muŵili wamene uyo.
Mulungu ewukisha Asikulu kwa akufwa, nipo akatiwukishe nase mwa mphamvu yake.
Kansi mwewo muziŵalini kuti miŵili yanu ni vizo va Kristu? Kansi ningatole vizo va Kristu noviyalusha kuŵa vizo va mwanakazi wa kacenche? Ni cosakwanishika!
 Kansi muziŵalini kuti munthu aliyense opatikizyana na mwanakazi wa kacenche wonkhala muŵili umo na mwanakazi wala? Ngani Malembo olaŵila kuti, “Aŵili aŵa akuŵa muŵili umo.”
Koma opatikizyana na Asikulu, yeve na Asikulu akuŵa mzimu umo.
Lewani kacenche. Cimo iyakine iliyonse yakucita munthu ili kunja kwa muŵili, koma munthu wa kacenche ocimwila muŵili wake mwine.
Kansi muziŵalini kuti muŵili wanu ni Ngʼanda ya Mzimu Mtuŵa, wa muli nawo kufumila kwa Mulungu? Cikomo cake moyo wa muli nawo ni wanulini.
Mulungu ekusitani na mtengo ngako. Tetyo, ni copangwika kumucinzika na miŵili yanu.
Lomba niyasuke vemwenikonsha mu kalata yanu. Mwenikonsha kuti, “Kansi ni ciweme kuti mwanalume asankhale malo ŵamo na mwanakazi?” Kuyasuka kwangu ni uku:
Pakuti tuyopa kacenche, mwanalume aliyense aŵe na mkazi wake–wake, nipo mwanakazi aliyense aŵe na mulume wake–wake.
Mwanalume atweshe tetulo yonkhala malo ŵamo na mkazi wake, nipo soti mwanakazi acite cimozi–mozi ku mulume wake.
Mwanakazi aliye ulamulilo wa yeve yeka pa muŵili wake, koma mwanalume. Nipo mwanalume aliye ulamulilo wa yeve yeka pa muŵili wake, koma mkazi wake.
Osakanana, koma tyala mukamvwana kucita tetyo pa kansita, kuti muzitwale mu malombelo. Pa vuli pake muŵe soti malo ŵamo, kuyopa kuti Satana angakuyezyeni cikomo cokangiwa kuzilesha. (
Panulaŵila ivi nucitalini momulamulilani yayi, koma momulolani tyala.
Ngako–ngako ningatemwe kuti ŵanthu wonse aŵe ngani newo, wosalungula. Koma Mulungu ecipa munthu aliyense cawanzi payeka–payeka; muyakine cawanzi cakuti, na muyakine cakuti.)
Kwa ŵala wosalunguliwa, na kwa anyankufwilwa, malizu ŵangu ni aŵa: Ni ciweme kuti ŵeve aŵe tetyo pa ŵeka ngani newo.
Koma keno angazileshelini, alungule, pakuti ni ciweme kulungula kupula kupya na mulilo wa vilako–lako.
Kwa ŵanthu ali mu vikwati, tetulo yangu (ngako–ngako ni yofumila kwa Asikulu) ni iyi: Mwanakazi asalekane na mulume wake.
Koma keno wamuleka, asalunguliwe soti, keno ayanjane naye soti mulume wake. Cimozi–mozi mwanalume asamuleke mkazi wake.
Kwa ayakine, malizu ŵangu (osati ŵa Asikulu, yayi) ni aŵa: Keno Mkristu ali na mwanakazi wa cikunja, nipo mwanakazi opangwa kuŵa naye, mwanalume wala kosatiasilizye ukwati uyo.
Molinganizya soti, keno Mkristu mwanakazi ali na mwanalume wa cikunja, nipo mwanalume opangwa kuŵa naye, mwanakazi uyo kosatiasilizye ukwati uyo.
Pakuti mwanalume wa cikunja wala olungamishiwa cikomo ca mkazi wake, naye mwanakazi wa cikunja olungamishiwa na mulume wake. Kuti venzelini tetyo, sembe ŵana ŵanu aŵa ŵa kunja, koma ngani vinthu mwivilili, ni ŵana ŵa Mulungu.
Koma keno wa kunja wala opangwa kuleka Mkristu, amuleke. Vikatetyo, niye kuti Mkristu mwanalume wala keno mwanakazi wala ali na ufulu. Mulungu ekuyitani kuti muŵe na moyo wa mtendele.
Kansi wewo, mwanakazi Mkristu, ungaziŵe tyani keno ukampulumushe mwanalume wako? Nipo soti wewo, mwanalume Mkristu, ungaziŵe tyani keno ukampulumushe mwanakazi wako?
Aliyense akonkhe moyo wecimuwamyila Asikulu na wecimuyitila Mulungu. Niye vanuŵalamulila ŵanthu wonse kuti akocita mu mipingo.
Keno muyakine Mulungu emuyita ali wosilimukiwa, asafise kusilimukiwa kwake. Cimozi–mozi, keno muyakine eyitiwa aliyosilimukiwe, asasilimukiwe.
Msilimuko ni kanthulini, kusasilimukiwa nako ni kanthulini. Koma kukonkha Matetulo ŵa Mulungu niye cikulu.
Aliyense aŵe ngani mweenzele pecimuyita Mulungu.
Keno wenze muzya pecikuyita Mulungu, osavutika navo – koma keno ufwana shuko yopokela ufulu, uyiseŵenzeshe shuko yako iyo.
Pakuti munthu enze muzya pecimuyita Asikulu, uyo ni mfulu wa Asikulu. Cimozi–mozi, enze mfulu pecimuyita Asikulu ni muzya wa Kristu.
Mulungu ekusitani na mtengo ngako, lomba osayaluka kuŵa ŵazya ŵa ŵanthu.
Mwenekwasu, aliyense aŵe pa menso pa Mulungu mweenzele pecimuyita Mulungu.
Kulaŵila va ŵanthu akaliyolunguliwapo, niliye tetulo yofumila kwa Asikulu. Koma nukuwuzyani malingililo ŵangu, ngani munthu wecicitila lusungu Asikulu kuti niŵe wocetekeleka.
Cikomo ca matamano ŵa nsita ino, nulingilila kuti ni ciweme kuti munthu aŵe mwalili.
Keno uli pa ukwati? Osayezya kusilizya ukwati wako. Keno ulilini pa ukwati? Osayezya kulungula.
Koma keno ulungula, ucimwalini yayi. Nipo keno msimbi olunguliwa, ocimwalini yayi. Koma ŵala oloŵa mu ukwati akakumane na matamano mu moyo wawo, nipo pano nupangwa tyala kukupambawushani ku matamano.
Canukuwuzyani, mwenekwasu, ni cakuti: nsita yeyikiwa ni itontho. Kutatikila lomba, wonse ali pa ukwati osati ayike nzelu zonse pa ukwati wawo tyala.
Olila, aŵe ngani olilalini; osangalala, aŵe ngani ni wosangalalalini; osita vinthu, osati ayike nzelu zonse pa vinthu ivo.
Nipo oseŵenzesha nchito vinthu va pano pansi, osati viŵakate mtima vinthu ivo. Pakuti calo cino ca pansi mwacilili cikuya.
Ningatemwe kuti muŵe womasuka. Munthu wosalungula oyika tyala nzelu pa vinthu va Asikulu, na mwangaŵatemweshele Asikulu.
Koma munthu wolungula oyika nzelu ku vinthu va calo cino ca pansi, na mwangatemweshele mkazi wake.
Tetyo, nzelu zake ni zomwazyikana. Mwanakazi wosalungula, keno msimbi, oyika nzelu ku vinthu va Asikulu, kuti aŵe mtuŵa mu muŵili na mu mzimu. Koma mwanakazi wolunguliwa oyika nzelu ku va pano pansi, kulingilila mwangatemweshele mulume wake.
Nulaŵila ivi popangwa kuti nikuyavyeni, osati nikulesheni ufulu wanu. Ngako–ngako nupangwa kuti mukocita vonse mowamila, nipo kuti mukozitwala na mtima wonse potumikila Asikulu.
Keno muyakine olingilila kuti oyifyila msimbi wake wecikatila, na vilako–lako vake viyipa, nipo munthu wala walingilila zomulungula, angacite tetyo – ni kucimwalini.
Koma keno muyakine mu kupangwa kwake, wasimikizyila, kuti amulungulelini wala msimbi wecikatila, naye soti wacita luweme.
Munthu olungula wala msimbi ocita luweme, nipo wala asamulungula ocita luweme ngako.
Mwanakazi opatikizyiwa na mulume wake nsita yonse mulume wake akali na moyo. Koma mulume wake akamwalila, ni womasuka kulunguliwa na mwanalume wangapangwe malinga ni Mkristu.
Koma mwanulingililila, ni ciweme kuŵa osalunguliwa, nipo nulingilila kuti nane nili nawo Mzimu wa Mulungu.
Lomba nupangwa kulaŵila pa va nyama yutwaliwa ku mafano. Ni cendi kuti tonse tili na nzelu. Nzelu izi ni zolimvwa tyala, koma cinthemwa cumanga mpingo.
Munthu oziyezya kuti oziŵa kanthu, niye kuti oziŵalini ngako–ngako ngani mwakupangwikila kuziŵa.
Koma munthu akatemwa Mulungu, niye kuti oziŵika na Mulungu.
Nilaŵile lomba pa va kulya nyama yutwaliwa ku mafano, “Tuziŵa kuti fano ni cinthu colinganizyila tyala koma ciliye moyo,” nipo kuti, “paliye Mulungu muyakine, koma Mulungu ni yumo tyala.”
Ŵanthu ayakine olaŵila kuti kuli vinthu viyakine Kululu, keno pano pansi, ŵeve vakuyita kuti “milungu” keno “asikulu.”
Koma kwa sewo, Mulungu ni yumo tyala niye Atata, elenga vonse, nipo moyo wasu unkhalila ŵeve. Tili soti na Asikulu ŵamo, Yesu Kristu tyala. Mulungu elenga vonse kupitila mwa yeve, nipo sewo tili na moyo cikomo ca yeve.
Koma ni wonselini oziŵa ivi. Ayakine eyoŵelela kulambila mafano, nipo mpaka lelo, akalya nyama yutwaliwa ku mafano, mitima yawo yuvutika ngako.
Ni cendi kuti cakulya cingatiletelini pafupi na Mulungu. Tikakana kulya cakulya cala, tutayapolini kanthu, koma soti tikalya, tuphindulapolini kanthu.
Koma ŵani menso poseŵenzesha ufulu wanu pocita vinthu ivo, cikomo ayakine ali na mitima itontho angapone mu ucimo.
Keno lomba munthu wa mtima utontho wawona wewo uziŵa ukulya mu ngʼanda yolombelamo mafano, kansi ici cingamukoseshelini kulya cakulya cutwaliwa ku mafano?
Tetyo, wala ali na mtima utontho, wecifwila Kristu, atayike cikomo ca wewo uziŵa.
Lomba keno mucimwila enekwanu nipo okumbulwa, ŵeve mitima yawo ni itontho, niye kuti mucimwila soti na Kristu.
Ni cikomo cake, keno nyama ingakumbulwishe mkwasu ali Mkristu, nilyelini nyama, kuti mkwasu wala asapone mu ucimo.
Kansi ninelini mfulu? Kansi ninelini nthumi? Kansi ni newolini nemuwona Yesu Asikulu ŵasu? Kansi nimwelini vitwalo va nchito yangu yeneseŵenzela Asikulu?
Cukanga ayakine oniyesalini kuti nine nthumi, koma kwa mwewo nine nthumi, pakuti moyo wanu wa Cikristu ni umboni wakuti nine nthumi.
Vanuŵayasuka wala ofufuza va newo ni ivi:
Kansi ninelini mfulu kupokela cakulya na cakumwa?
Kansi ni cosawamila kwa sewo kuyendela pamo na anakazi ŵasu wocetekela Asikulu pa maulwendo, ngani mwazucitila nthumi ziyakine, enekwawo ŵa Asikulu, koma soti Petulo?
Kansi newo na Banabasi, ni sewo seka wowamila kukata nchito za manja kuti tikozifwanila seka vutisoŵa?
Kuliye msilikali wozifwanila yeka vopangwika vonse? Mwa alipo munthu okomola mphesa, koma osalyako vitwalo vake? Mwa alipo munthu oteka vitekwa opangwalini kukama mkaka kufuma kuvitekwa vake?
Vanumuwuzyani ni vofumalini ku ŵanthu tyala; cukanga Matetulo ŵa Mose olaŵila ivi.
 Pala Matetulo olaŵila kuti, “Usaimange pa kamwa ngʼombe payuseŵenza mu munda wa tiligu.” Mwa pecilaŵila tetyo, niye kuti Mulungu eyingosamala va ngʼombe tyala?
Yayi. Olaŵila ivi ngako–ngako cikomo ca sewo, pakuti wolima na wosansa, wonse ali na nchito yawo na cilolelo cakuti nawo apokeleko kanthu pa vowezya.
Keno sewo tefesa viweme va uzimu pakati panu, mwa tilekele vinji kupokela vutisoŵa mu moyo wasu kufuma kwa mwewo?
Keno ayakine oziyesa owamila kupokela ivi kwa mwewo, nga sewo niselini owamila kupokela kupula ŵeve? Koma kuwamila uku tiliyokuseŵenzeshe, yayi. Koma mu malo mwake tepilila vonse, kuyopa kuti tingacelweshe ŵanthu mu njila iliyonse kupokela Malizu Aweme olaŵila va Kristu.
Muziŵa kuti wotumikila mu Ngʼanda ya Mulungu, akulya cakulya ca mu Ngʼanda mwamene mwala, nipo wotwala nsembe pa guwa ya nsembe, nawo opokela kufumila ku va nsembe vala.
Mwamene umo soti, Asikulu elamulila kuti oŵilizya Malizu Aweme apokele voŵasunga poŵilizya Malizu wala.
Koma newo niliyoseŵenzeshe tetulo iyi. Nipo nulembalini kalata iyi cikomo copangwa kuyiseŵenzesha. Ngako–ngako ningatemwe kuti nifwe, kupula kuti muyakine afumyepo cikomo canumekela.
Panuŵilizya Malizu Aweme, paliye comekela yayi, cikomo cakuti ni Asikulu enilamula ivi. Nili na shamu keno nuŵilizyalini Malizu Aweme.
Keno nucita nchito iyi mu kupangwa kwangu, niye kuti nipangwe cilambu. Koma keno nucita nchito iyi mosapangwa newo neka, niye kuti yala ni nchito yecinipa Asikulu.
Pamene apo lomba, niye kuti cilambu cangu ni cotyani? Cilambu cangu ni cakuti keno nuŵilizya Malizu Aweme, nikoŵilizya mwa ulele, osapangwapo malipilo wala ŵenenzowamila kupokela poŵilizya Malizu Aweme.
Nine mfulu; osati muzya wa munthu muyakine, yayi. Koma cukanga vili tetyo, neziyalusha kuŵa muzya wa ŵanthu wonse, kuti nidonse ŵanthu anyinji.
Kwa Ayuda neciŵa ngani Muyuda, kuti niŵadonse. Cukanga newo nulamuliliwalini na Matetulo ŵa Mose, koma kwa Ayuda neciŵa ngani ŵeve, kuti niŵadonse.
Kwa wala aliye Matetulo ŵa Mose, neciŵa ngani ŵeve, kuti niŵadonse. Niyelini kuti niliye Matetulo ŵa Mulungu yayi, pakuti nili nawo Matetulo ŵa Kristu.
Kwa ŵala olefuka, neciŵa ngani wolefuka, kuti niŵadonse olefuka ŵala. Ku ŵanthu wonse neciŵa ngani ŵeve ŵala, kuti keno nikotwesheka nidonse ayakine mwa ŵeve.
Nucita vonse ivi cikomo ca Malizu Aweme, kuti nane soti nipokele nawo mashukisho ŵa Malizu ŵala.
Kansi mwewo, muziŵalini kuti pa mpikishano wa luŵilo, wonse wowutuka, koma yumo tyala niye opokela cilambu? Lomba kuwutuka kwanu kuŵe kwakuti mukapokela cilambu.
Aliyense wowutuka pa mpikishano wa luŵilo ozilesha pa vonse. Ŵeve ocita ivi kuti akapokele cilambu ca nkhata ya maluŵa ofota, koma cilambu catitikapokele sewo cufotalini.
Ni cikomo cake nuwutuka ngani munthu ali na lingo, woziŵa kwakuya. Nipo soti keno nucita mpikishano wonyatana, nucitalini ngani munthu onyata mphepo tyala.
Nuwusawusha muŵili wangu na kuwucimfya, kuti uŵe ngani muzya wonimvwila. Nenzocita ivi kuyopa kuti newo neŵilizya Malizu Aweme kwa ayakine, ningafwaniwe wosawamila kucita nawo mpikishano.
Mwenekwasu, nupangwa kuti muziŵe veŵacitikila makolo ŵasu ŵa macezo ŵala. Wonse eyenda mu cimfule ca mkumbi, nipo wonse eciyotawuka Cimmana Cisweta.
Tetyo, wonse ebatiziwa mwa Mose kupitila mu mkumbi na cimmana.
Wonse enzokulya cakulya copewa na Mulungu,
na kumwa soti cakumwa copewa na Mulungu cala. Enzokumwa mu luŵambe ya uzimu yenzoŵakonkha. Nipo luŵambe yala yenze Kristu.
Mulungu ewonesha ukali wake, nipo anyinji mwa ŵeve efwila mu cipululu, miŵili yawo iliyoyikiwe mu manda.
Lomba vicitika ni visanzo vocenjezya sewo, kuti osati mitima yasu ikokumbwila viyipa ngani mwecicitila ŵeve.
 Osati tiŵe olambila mafano, ngani mweenzele ayakine mwa ŵeve. Pala Malembo olaŵila kuti, “Ŵanthu enkhala pansi kuti alye na kumwa, pa vuli pake epanama kuti akovina.”
Tisacite kacenche ngani mwecicitila ayakine mwa ŵeve; pa nsiku imo pecifwa ŵanthu miyanda makumi aŵili na itatu (23,000).
Osati timuyezye Kristu, ngani mwecicitila ayakine mwa ŵeve; pala ŵanthu wala epayiwa na njoka.
Wosadandaula ngani mwecicitila ayakine mwa ŵeve; pala epayiwa na wala woceneka.
Ivi vonse veŵacitikila makolo wasu kuti viŵe voticenjezya. Nipo velembewa kuti sewo tifwanepo sambilo, tafwika kufupi na nsita ya kusila kwa vonse.
Tetyo, olingilila kuti wapanama motangʼa, acenjele kuti angawe.
Mayezyelo ŵamwakumana nawo, wosiyanalini na mayezyelo ŵecikumana nawo ŵanthu ayakine. Mulungu ni wocetekeleka; angazomelezyelini kuti muyezyewe kupitilila mwamungatweshele. Koma pamuyezyewa, yeve akuwamyileni njila yakuti mungafumemo, nipo na kupilila.
Motetyo, wotemweka ŵangu, fumamoni mu kulambila mafano.
Nulaŵila namwe ngani ŵanthu ŵa nzelu – mulipingule mweka pa vanalaŵila.
Patukumwa mu nthumo yala yatutembezyela nayo Mulungu, pamene pala tuyaŵana mlopa wa Kristu. Nipo mkate wala watusuna, patukulya tuyaŵana muŵili wa Kristu.
Mkate ni umo tyala; tetyo, sewo tonse, cukanga tili anyinji, nise muŵili umo cikomo cakuti tonse tikulya mkate umo.
Wonani vakucita Aisilayeli. Ŵala olyako votwaliwa nsembe, oyaŵana va utumiki wa pa guwa ya nsembe kwa Mulungu.
Panulaŵila ivi, nutanthauzalini kuti nyama yotwaliwa ku mafano yupula nyama tyala.
Koma soti ŵanthu ŵa kunja vakutwala kuti ni nsembe, ovitwala kwa Satana, osati kwa Mulungu. Nupangwalini kuti mumvwane na Satana.
Ni cosakwanishika kumwela mu nthumo ya Asikulu, nomwela soti mu nthumo ya Satana. Ni cosakwanishika soti kulyela pa mbale ya Asikulu, nolyela soti pa mbale ya Satana.
Kansi tupangwa kuŵatatikila lona Asikulu? Kansi mphamvu zasu zupula zawo?
Mwe ayakine mulaŵila kuti, “Vinthu vonse ni vozomelezyewa kwa newo.” Koma ni vonselini vili na phindu kwa mwewo. Mulaŵila kuti, “Vonse ni vomelezyewa cendi kwa newo.” Koma ni vonselini vumanga mpingo.
Munthu kosati akoyingozipangwila yeka viweme, koma akopangwa kucitila ayake viweme.
Mungalye nyama iliyonse yakusitisha pa msika, wosakonsha makonsho wokumyana na mwaumvwila mtima wanu.
 Pala Malembo olaŵila kuti, “Calo ca pansi, na vonse vilimo, ni vake Mulungu.”
Aliyense akakuyitani kuti mukalye naye, musakonshe makonsho wokumyana na mwaumvwila mtima wanu.
Koma muyakine akakuwuzyani kuti, “Nyama iyi yetwaliwa ku mafano,” apo niye musalye nyama yala. Cikomo ca wala wakuwuzyani, musalye nyama iyo, kuyopa kuti mtima ungavutike. (
Osati mwewo mungavutike mu mtima, yayi, koma yeve wala wakuwuzyani. Kansi ufulu wangu upinguliwe cikomo cakuti munthu muyakine mtima wake umuvuta?
Keno newo nutembezya Mulungu cikomo ca cakulya cangu, nga munthu anganitafulile tyani cikomo ca cakulya canupokela motembezya Mulungu?)
Lomba, keno mukulya, keno mukumwa, keno mucita ciliconse, citani kuti mupe mcinzi Mulungu.
Moyo wanu uŵe wosakumbulwisha Ayuda, keno asali Ayuda, keno soti mpingo wa Mulungu.
Mukocita ngani mwanucitila newo: munthu osati akoyingozipangwila yeka viweme, koma ngako–ngako akopangwa kucitila ŵanthu wonse viweme, kuti apulumuke.
Mukonikonkha ngani mwanukonkhela Kristu.
Nukutembezyani cikomo cakuti mukumbuka vocita vangu na visambizyo vangu nosunga myambo yenekusiyilani.
Lomba nupangwa kuti muziŵe kuti Kristu niye mutu wa mwanalume aliyense; mwanalume niye mutu wa mwanakazi; nipo Mulungu niye mutu wa Kristu.
Keno mwanalume olomba, keno oŵilizya Malizu ŵa Mulungu wavwala kanthu ku mutu, niye kuti otafulila mutu wake.
Keno mwanakazi olomba, keno oŵilizya Malizu ŵa Mulungu, wosavwala kanthu ku mutu, otafulila mutu wake. Kucita tetyo, kusiyanalini na kugela mpala.
Keno mwanakazi ovwalalini kanthu ku mutu ni ciweme kugela sisi yake. Nipo keno ni comvwisha nsoni mwanakazi kugela sisi, apo niye patiavwale kanthu kuvwinikila mutu wake.
Ku mwanalume, paliye cikomo covwalila kanthu ku mutu, pakuti ni cipazyo ca Mulungu nipo soti owonesha ulemelelo wa Mulungu. Koma mwanakazi owonesha ulemelelo wa mwanalume.
Pala mwanalume wotatika aliyolengewe kufumila ku mwanakazi, koma mwanakazi wotatika niye elengewa kufumila ku mwanalume.
Nipo soti mwanalume aliyolengewele mwanakazi, koma mwanakazi niye elengewela mwanalume.
Lomba, cikomo ca angelo, mwanakazi akovwala kanthu ku mutu, kuti ciŵe ciziŵikilo ca mcinzi wake.
Koma mu menso mwa Asikulu, mwanakazi omekela pa mwanalume, nipo soti mwanalume omekela pa mwanakazi.
Ni cendi mwanakazi elengewa kufumila ku mwanalume, koma soti mwanalume ovyalika mu mwanakazi. Nipo vinthu vonse vufumila kwa Mulungu.
Zipinguleni mweka keno ni cowamila kuti mwanakazi akolambila Mulungu wosavwala kanthu ku mutu.
Kansi civyaliko casu cutisambizyalini kuti ni cocitisha nsoni ku mwanalume kuŵa na sisi itali,
koma, ku mwanakazi ni ulemelelo? Mwanakazi epewa sisi itali kuti akovwinikila mutu wake.
Lomba keno muyakine osushapo pa ivi, niye kuti sewo nipo soti na mipingo ya Mulungu tiliye mwambo uyakine soti ni uyu tyala kwasila.
Lomba pali ciyakine caningakanile kukutembezyani. Ni cakuti misonkhano yanu yuleta viyipa osati viweme.
Cotatikila, nikumvwa kuti mukawungana mu mpingo, mupatulana nosushana mweka–mweka. Nipo nucetekela kuti ivi viyakine vingaŵe vyendi.
Ni copangwika kuti paŵe kusiyana malingililo pakati panu, kuti ali mu cilungamo pakati panu aziŵike.
Pamuwungana pamo, camukulya ni mgonelolini wa Asikulu.
Ni cikomo cake, ayakine mwa mwewo muli na njala ya kulya vakulya vanu osayaŵana na ayanu. Tetyo, ayakine akuŵa na njala pamene ayakine okolwa.
Kansi! Muliye mangʼanda wolyelamo nomwelamo? Kansi mupangwa kucitisha nsoni mpingo wa Mulungu nocitisha nsoni ŵala aliye kanthu? Nikuwuzyeni vinji lomba? Nikutembezyeni tyani lomba? Ningakutembezyenilini yayi, pa ivi na patontho kumo.
Venepokela kwa Asikulu niye vanitinilete kwanu, kuti usiku wecitwaliwa Asikulu Yesu etola mkate,
notembezya Mulungu, nowusuna–suna, nipo elaŵila kuti, “Uyu ni muŵili wangu utwaliwa mu malo mwa mwewo. Mukocita ivi kuti mukonikumbuka.”
Cimozi–mozi pecisilizya kulya, Asikulu Yesu etola nthumo nolaŵila kuti, “Nthumo iyi ni cipangano ca lomba cosimikizyika na mlopa wangu. Nsita zonse pamukumwa nthumo iyi, mukonikumbuka.”
Pakuti nsita zonse mukalya mkate uyu, na kumwa mu nthumo iyi, muŵilizya imfwa ya Asikulu, mpaka akawele soti.
Ni cikomo cake lomba, munthu akalya mkate uyu, keno kumwa mu nthumo iyi ya Asikulu mosawamila, ocimwila muŵili wa Asikulu koma soti mlopa wawo.
Munthu akotatika walisanda yeve mwine akaliyokulya mkate uyu na kumwa mu nthumo iyi.
Pakuti uyo asaziŵa muŵili wa Asikulu, oziletela cipingulo pakulya na kumwa.
Ni cikomo cake anyinji pakati panu ni wolefuka na wolwala, nipo soti anyinji afwapo kale.
Kuti potatika, tizisanda seka sembe aliyolete cilango pa sewo.
Koma keno tupinguliwa na Asikulu, tulangiwa, kuyopa kuti tingafwaniwe wocimwa pamo na ŵanthu ŵa mu calo.
Lomba mwenekwasu, pamuwungana kuti mulye Cakulya cosilizya ca Asikulu, mukolindilana na ayanu.
Keno muyakine ali na njala, atatike alye ku ngʼanda kwake, kuti kuwungana kwanu kusapinguliwe. Koma malango ayakine nizenikuwuzyeni nikayowela.
Mwenekwasu, nupangwalini kuti muŵe wosaziŵa vawanzi va Mzimu Mtuŵa.
Muziŵa kuti pemwenze ŵa kunja, mwenzokonkha mafano asalaŵila ekutwalani ku viyipa.
Tetyo, nukuwuzyani kuti munthu otanguliliwa na Mzimu wa Mulungu angalaŵilelini kuti, “Yesu atembelelewe.” Nipo soti munthu asatanguliliwa na Mzimu Mtuŵa angalaŵilelini kuti, “Yesu ni Asikulu.”
Lomba pali vawanzi vosiyana–siyana, koma Mzimu umo.
Pali mautumiki wosiyana–siyana, koma tutumikila Asikulu ŵamo.
Pali nchito zosiyana–siyana, koma Mulungu yumo na yumo oseŵenza mwa ŵanthu wonse.
Kwa aliyense cawanzi ca Mzimu Mtuŵa capewa kuti aciseŵenzeshe kuphindulila ŵanthu wonse.
Mzimu Mtuŵa akupa cawanzi ku munthu muyakine kulaŵila va nzelu, muyakine cawanzi colaŵila malizu ŵa malango ku ŵanthu,
ku muyakine cawanzi ca cicetekelo ngaco–ngaco, ku muyakine cawanzi copozya wolwala.
Akupa ku muyakine cawanzi cocitila vokanganisha, muyakine cawanzi coŵilizya Malizu ŵa Mulungu, ku muyakine cawanzi ca kusiyanisha pakati pa mizimu. Akupa muyakine cawanzi colaŵila mu vilaŵilo vosaziŵika, nipo soti akupa muyakine cawanzi cotanthauzila vilaŵilo vala.
Ocitisha teti vonse ni Mzimu Mtuŵa yumo yeka. Oyaŵila munthu aliyense kulingana na mwakupangwila.
Muŵili wa munthu ni umo, koma uli na vizo vosiyana, nipo vonse ni vizo va muŵili umo. Ni cimozi–mozi na muŵili wa Kristu.
Pala tebatiziwa na Mzimu umo mu muŵili umo – Ayuda, keno asali Ayuda, ŵazya, keno ŵa ufulu – tonse tepewa Mzimu umo, nipo Mulungu niye etipa Mzimu uyu.
Tetyo, muŵili ni wosapangiwa na cizo cimo, koma na vizo vinyinji.
Keno kwendo ingalaŵile kuti, “Pakuti ninelini kwanja, niye kuti ninelini cizo ca muŵili,” kansi yunkhalalini cizo ca muŵili cikomo ca ici?
Keno kwatu ingalaŵile kuti, “Pakuti ninelini linso, niye kuti ninelini cizo ca muŵili,” kansi yunkhalalini cizo ca muŵili cikomo ca ici?
Kuti muŵili wonse wenze linso yeka, sembe munthu akumvwa tyani? Kuti muŵili wonse wenze kwatu yeka, sembe munthu onunsha tyani?
Koma mwazilili teti, Mulungu eyika cizo ciliconse pa malo pake mu muŵili ngani mwecipangwila.
Vizo vonse kuti venze cizo cimo, sembe paliye muŵili.
Koma vizo ni vinyinji cukanga kuti muŵili ni umo.
Tetyo, linso ingawuzyelini kwanja kuti, “Niliye nawe nchito.” Nipo soti mutu ungawuzyelini mendo kuti, “Niliye namwe nchito.”
Ngako–ngako vizo vuwoneka ngani volefuka, niye vopangwika vopulamo.
Vizo vatuyezya kuti viliye nchito ngako niye vatukupa mcinzi kupula vonse. Nipo vizo vucitisha nsoni mu muŵili wasu niye vatuvwalika kupula viyakine.
Koma vili vowoneka luweme, ni vopangwikalini kuti vivwalikiwe tetyo. Mulungu polumikizya vizo va muŵili, evilumika mu njila yopewa mcinzi ku vizo vusoŵeka mcinzi.
Tetyo, pasaŵe kuyaŵikana mu muŵili, koma kuti vizo vonse vikosamalilana.
Cizo cimo cikamvwa kuŵaŵa, vizo vonse vukumwva kuŵaŵa. Cizo cimo keno cupokela mcinzi, vizo vonse vusangalala navo.
Lomba mwewo monse nimwe muŵili wa Kristu, nipo aliyense wa mwewo ni cizo ca muŵili wala.
Mulungu mu mpingo wake eyika ŵanthu aŵa: atumiki, aneneli, asambizyi. Eyika soti ŵanthu ali na cawanzi cocita vokanganisha, ayakine ali na cawanzi copozya wolwala, ayakine eŵapa cawanzi cokonkholola nchito, nipo soti ayakine ali na cawanzi colaŵila mu vilaŵilo vosaziŵika.
Kansi wonse ni atumiki? Wonse ni aneneli? Wonse ni asambizyi? Wonse ali na vawanzi vocita vokanganisha?
Kansi wonse ali na cawanzi kupozya wolwala? Wonse angatweshe kulaŵila mu vilaŵilo vosaziŵika? Kansi wonse angatweshe kuzitanthawuzila?
Yayi, koma mwewo muyike mtima wanu pa vawanzi vopula. Lomba nikuwonesheni njila yopula ngako–ngako:

Cukanga ningalaŵile mu cilaŵilo ca ŵanthu na ca angelo, keno niliye cinthemwa, nili ngani cikopo muliye kanthu cuyingolila, keno mugogodapo cupanga tyala zungo.
Cukanga nili na cawanzi colaŵila malizu ofumila kwa Mulungu, cukanga ningaziŵe visinsi vonse na kumvwisha vinthu vonse, nipo cukanga nili na cicetekelo copula cakuti ningatweshe kunyezya malupili, keno niliye cinthemwa, niye kuti ninelini kanthu.
Cukanga ningape wosauka cuma cangu conse, cukanga kutwala muŵili wangu kuti nilicishe, keno niliye cinthemwa, niye kuti niliye phindu.
Cinthemwa ni colezya nipo soti ni ciweme mtima. Cinthemwa ciliye ukwa, cuzilumbalini nipo culimvwalini.
Cinthemwa ciliye kuzikuzya, cuzitemwalini, cukalipalini, cusungalini viyipa.
Cusangalalalini na vosalungama, koma cutemwa vyendi.
Cinthemwa cupanama nji pa vonse, cucetekela nsita zonse, cutayalini mtima, nipo cupilila vonse.
Cinthemwa cusilalini. Koma uneneli ukasile, kulaŵila mu vilaŵilo vosaziŵika kukasile, nipo nzelu za ŵanthu ni za pa kansita katontho.
Pala tuyingoziŵa vinthu mopeleŵela, nipo nakunenela kwasu nikopeleŵela,
koma cotwesheka cikazowoneka, copeleŵela cala cikasile.
Newo penenze mwana, nenzolaŵila ngani mwana nipo nenzolingilila ngani mwana. Kulingilila kwangu nenzolingilila ngani mwana. Koma penekula, nevileka vonse va umwana.
Lomba tuwona vinthu ngani mu cilola, koma ni vosawoneka luweme ngako–ngako. Koma pa nsita yala, tikawonesheshe menso na menso. Lomba nuziŵa tyala mopeleŵela, koma pa nsita iyo nikamvwishishe, ngani mwakuniziŵila Mulungu.
Lomba pali vinthu vitatu ivi: cicetekelo, cilolelo, na cinthemwa. Koma mwa ivi, copula ni cinthemwa.
Ŵani wopangwishisha kuŵa naco cinthemwa, koma soti yikani mtima pa vawanzi vakupa Mzimu Mtuŵa, ngako–ngako cawanzi colaŵila malizu ofumila kwa Mulungu.
Munthu olaŵila mu vilaŵilo vosaziŵika olaŵilalini na ŵanthu, koma na Mulungu. Paliye akumvwa vakulaŵila, pakuti wala munthu olaŵila visinsi na Mzimu Mtuŵa.
Koma olaŵila malizu ofumila kwa Mulungu, olaŵila na ŵanthu nipo oŵayavya, oŵakosesha mtima, na kuti omanga mpingo.
Munthu olaŵila mu vilaŵilo vosaziŵika oliyavya yeka, koma olaŵila malizu ofumila kwa Mulungu oyavya mpingo.
Nupangwa kuti monse muŵe na cawanzi colaŵila mu vilaŵilo vosaziŵika, koma ngako–ngako ningatemwe kuti monse muŵe naco cawanzi colaŵila malizu ofumila kwa Mulungu. Cikomo cakuti kulaŵila malizu ofumila kwa Mulungu ni cawanzi copangwika ngako kupula kulaŵila mu vilaŵilo vosaziŵika, keno paliye munthu wotanthauzila kuti mpingo uphindulepo.
Mwenekwasu, muphindulepo vinji keno nukuza kwanu kuzolaŵila mu vilaŵilo vosaziŵika? Koma, keno nakuwululilani mavundululiwe, keno nzelu, keno kulaŵila malizu ofumila kwa Mulungu, keno sambilo, ici cikuphindulileni.
Cili ngani visulo viliye moyo vili na lizu, ngani mtolilo keno kalimba. Wovilizya, keno aliyovisiyanishe luweme malizu ŵake, akumvwa angaziŵelini nzimbo yuyimbiwa.
Nipo soti olizya lupenga, keno aliyolizye luweme, ni ŵani angakonzekele nkhondo?
Namwe soti ni cimozi–mozi: munthu angaziŵe tyani vamulaŵila, keno polaŵila mulaŵila mu vilaŵilo vosaziŵika? Pamene apo malizu ŵanu akuya pa tyala.
Pali vilaŵilo va mitundu yosiyana–siyana pa calo ca pansi, nipo paliye cilaŵilo caliyotanthauze malizu ŵake.
Keno newo nuziŵalini tanthauzo ya malizu ŵa cilaŵilo, niye kuti niŵe mulwendo kwa olaŵila, koma soti olaŵila aŵe mulwendo kwa newo.
Namwe soti ni cimozi–mozi: pakuti mwayika mtima pa vawanzi va Mzimu Mtuŵa, mukoyezya–yezya kuviseŵenzesha vawanzi vokosesha mpingo.
Ni cikomo cake, olaŵila mu vilaŵilo vosaziŵika alombe kuti, atweshe kutanthauzila.
Keno nulomba mu cilaŵilo cosaziŵika, mzimu wangu niye ulomba, koma nzelu zangu zutolapolini kanthu pamene apo.
Nga lomba pamene apo nicite tyani? Nikolomba na mzimu wangu, koma soti na nzelu zangu; nikoyimba na mzimu wangu, koma soti nikoyimba mu malizu ŵanukumvwa.
Mukalambila Mulungu na mzimu wanu weka, ŵanthu ayakine aliye cawanzi cotanthauzila akumvwalini, na kuti angazomelelini kuti, “Amen!” pa lombelo yanu yotembezya Mulungu, pakuti oziŵalini vamulaŵila.
Cukanga mwewo mutembezye Mulungu luweme, koma munthu wala okoseshewalini.
Nutembezya Mulungu kuti newo nulaŵila mu vilaŵilo kupula aliyense wa mwewo.
Koma mu mpingo ni ca phindu kulaŵila malizu asanu womvwika, kuti nisambizye ŵanthu, kupula kulaŵila malizu myanda makumi kumi (10,000) mu vilaŵilo vosaziŵika.
Mwenekwasu, wosalingilila ngani ŵana. Pa viyipa ŵani ngani ŵana asaziŵa kanthu, koma mu malingililo ŵanu muŵe akulu.
 Mu Matetulo mwelembewa kuti, “Leza olaŵila kuti, ‘Nikalaŵile na mtundu uyu kupitila mu malulimi wosaziŵika na milomo ya ŵanthu ŵa cilwendo. Nikalaŵile nawo ŵanthu aŵa, koma cukanga vili tetyo, akanimvwilelini.’”
Motetyo, kulaŵila mu vilaŵilo vosaziŵika ni ciziŵikilo ca cipingulo ku ŵanthu ŵa kunja. Koma kulaŵila malizu ofumila kwa Mulungu ni ciziŵikilo ca cisomo kwa wocetekela.
Lomba keno mpingo wonse wawungana pamo, nipo wonse olaŵila mu vilaŵilo vosaziŵika, pamene apo ŵala aliye cawanzi cotanthauzila, keno ŵa kunja ayakine, oloŵa mu kacisi, kansi angalaŵilelini kuti mwasiluka?
Koma keno wonse olaŵila malizu ofumila kwa Mulungu, wosacetekela na wa kunja oloŵa mu msonkhano wanu, asushike na malizu kuti ni wocimwa.
Nipo vofisika va mu mtima mwake vikawonekele patuŵa. Pamene apo, yeve akaziponeshe noŵelama pansi, nolambila Mulungu, nipo akazomelezye kuti, “Mulungu ali pakati pawo, cendi.”
Nikuwuzyeni vinji, mwenekwasu? Pamuwungana pamo, aliyense angaŵe na nzimbo, keno sambilo, keno mavundululiwe, keno malizu ŵakuti alaŵile, cilaŵilo cosaziŵika, muyakine opangwika kutanthauzila malizu ŵala. Canitinikuwuzyeni ni ici: lingo ya vonse ivi ni kumanga mpingo.
Keno pali ayakine opangwa kulaŵila mu vilaŵilo vosaziŵika, alaŵile aŵili tyala, keno atatu, koma osapitila apo. Alaŵile molindilana, nipo paŵe muyakine wotanthauzila malizu ŵawo.
Keno paliye wotanthauzila, yeve olaŵila mu vilaŵilo vosaziŵika aŵe celele mu mpingo, nipo alaŵile kwa yeve yeka na Mulungu.
Nipo pali olaŵila malizu ofumila kwa Mulungu, aŵili keno atatu alaŵile, nipo ayakine wonse apingule vakulaŵila.
Koma, keno muyakine wapokela malizu ofumila kwa Mulungu, wala olaŵila aŵe celele.
Monse mungatweshe kulaŵila malizu ofumila kwa Mulungu malinga ni kupana mpata, kuti wonse asambile na kukoseshewa.
Ŵanthu ali na cawanzi colaŵila malizu ofumila kwa Mulungu, aziŵe kulamulila cawanzi ici.
Mulungu opangwalini msankhawila yayi, koma mtendele. Ngani mwavucitikila mu mipingo yonse ya ŵanthu ŵa Mulungu,
anakazi aŵe celele mu misonkhano ya mipingo. Ŵeve ozomelezyewalini kulaŵila. Ngani Matetulo ŵa Mose olaŵila, anakazi akokuŵa womvwila.
Keno ali na konsho, akakonshe mwanalume ŵawo ku ngʼanda. Pala ni comvwisha nsoni kuti mwanakazi alaŵile mu mpingo.
Kansi, Malizu ŵa Mulungu efumila kwa mwewo? Kansi efwika kwa mwewo mweka?
Keno muyakine oziyezya kuti olaŵila malizu ofumila kwa Mulungu, keno ali na cawanzi ca Mzimu Mtuŵa, azomelezye kuti vanulemba pano ni tetulo yofumila kwa Asikulu.
Keno munthu uyo ozomelezyanalini navo ivi, Mulungu soti azomelezyanelini naye.
Ni cikomo cake lomba, mwenekwasu, yikani mtima polaŵila malizu ofumila kwa Mulungu, koma osalesha ŵanthu kulaŵila mu vilaŵilo vosaziŵika.
Koma lomba, vonse vikocitika mowamila na mokonkholoka.
Mwenekwasu, nupangwa kukulukanishani Malizu Aweme ŵeneŵilizya kwa mwewo. Mweŵapokela, nipo niye mwemwipanama,
nipo kupitila mu Malizu aŵa Aweme mwewo mupulumushiwa, keno mukatilila ku Malizu ŵeneŵilizya kwa mwewo. Keno mucitalini, tetyo mwecetekela pa tyala.
Pala malizu akulu ŵenekupani ni ŵamene awo ŵenepokela nane. Malizu ni ŵakuti: Kristu efwila macimo ŵasu, ngani Malembo mwecilaŵilila, nipo eyikiwa mu manda.
Pa nsiku ya citatu, Kristu ewukishiwa, ngani Malembo mwecilaŵilila,
nipo ewonekela kwa Petulo, na kwa asambili kumi na aŵili ŵala.
Pa vuli pake ewonekela kwa enekwasu wopitilila makumi kumi asanu (500) pa nsita imo. Anyinji mwa ŵeve akalipo, ayakine emwalila.
Nipo ewonekela kwa Yakobe, pa vuli pake kwa nthumi zonse.
Posilizya, pa vuli pa wonse, ewonekela soti kwa newo, cukanga nili ngani mwana wavyalika wakufwa.
Newo nine wakumphezyo mwa nthumi zonse. Ninelini wowamila kuyitiwa nthumi, pakuti nenzotamanisha mpingo wa Mulungu.
Cisomo ca Mulungu canipanga kuŵa mwanilili, nthumi ya Kristu. Nipo cisomo cake cenzelini ciliye phindu, pakuti neseŵenza kupula nthumi zonse. Ni newolini niseŵenza, koma ni cisomo cecinipa Mulungu.
Motetyo, keno ni newo keno ni nthumi ziyakine, tonse teŵilizya Malizu Aweme aŵa ŵemwicetekela.
Pakuti Malizu Aweme ŵetenzoŵilizya ni ŵakuti Kristu ewukishiwa kwa akufwa, ngani vinji ayakine pakati panu olaŵila kuti, “Ŵanthu akufwa akawukelini soti”?
Keno kuliye kuwukishiwa, niye kuti Kristu naye aliyowukishiwe.
Lomba keno Kristu aliyowuke, kuŵilizya kwasu ni kwa tyala–tyala, nipo cicetekelo canu soti ni ca tyala–tyala.
Kristu keno aliyowukishiwe, niye kuti tuŵilizya wenye, poŵilizya kuti Mulungu ewukisha Kristu. Keno ni vyendi kuti akufwa owukalini, niye kuti Mulungu aliyowushe Kristu wala.
Nipo keno akufwa owukalini, Kristu soti aliyowuke.
Nipo keno Kristu aliyowuke, cicetekelo canu ciliye nchito, niye kuti mukali mu macimo ŵanu.
Pamene apo niye kuti na ŵala ecifwa ali wocetekela mwa Kristu, ecenekeka.
Keno tili na cilolelo tyala cakuti Kristu atipe moyo uyu, pano pansi, koma osati moyo wa Kululu, niye kuti nise womwvisha cisoni kupula ŵanthu wonse.
Koma ni cendi, Kristu ewukishiwa kwa akufwa, ali ngani vitwalo votatika, kusimikizyila kuti akawukishe soti wonse emwalila.
Pakuti ngani imfwa yewela na munthu yumo, kuwukishiwa kwa akufwa soti kwiwela na munthu yumo.
Kufumila mwa Adamu tonse tumwalila, nipo mwa Kristu tonse tukuŵa na moyo.
Koma aliyense akawuke pa nsita yake: wotatika ni Kristu, nipo pa vuli pake, patiakawele Kristu, nawo soti ali ŵake akawuke.
Pamene apo kukaŵe kusila kwa calo. Kristu akaceneke akulu wonse, ulamulilo wonse, na mphamvu zonse, akatwale Ufumu wala kwa Mulungu Atata.
Pala Kristu opangwika kulamulila mpaka patiakayike alwani wonse kuti aŵe ngani cokandapo mendo ŵake.
Mulwani wosilizyila, watiakaceneke mphamvu, ni imfwa.
 Malembo olaŵila kuti, “Mulungu eyika vonse pansi pa mendo ŵake.” (Ni coziŵikilatu kuti, malizu olaŵila kuti, “vonse” woyikapolini Mulungu mwine, woyika vinthu vonse pansi pa Kristu.)
Koma pakuti vonse vikaŵe vomvwila Kristu, pamene apo mwana wa Mulungu naye soti akalicefye kwa Mulungu, emupa vinthu vonse kuti avilamulile. Akacite ivi kuti Mulungu aŵe wopingula aliyense mokwanila.
Keno akufwa owukalini, ngani vinji ŵanthu wobatiziwa na cilolelo cakuzowonana na wotemweka ŵawo?
Keno akufwa owukalini, nga sewo tuŵela vinji mu voyofya nsita zonse?
Nulumbila mwenekwasu, imfwa nuyenda nayo nsita zonse. Ici ni cisimikizyo cakuti nukumekelani mwa Kristu Yesu Asikulu ŵasu pa vawacita mwa mwewo.
 Kansi penenzokulwa na vinyama voyofya ku Ifenso, nephindulapo vinji, keno nenzokonkha malingililo ŵa ŵanthu tyala? Lomba keno akufwa owukalini, tikoyingocita ngani mwakulaŵilila kuti, “Tiyeni tukokulya na kumwa, pakuti mailo tikufwa.”
Osalitalizya wenye: kuyanjana na ŵanthu wocimwa kuceneka unkhalo uweme.
Vundumukani mu mtima mwanu; musapitilizye kucimwa. Mwe ayakine muziŵalini Mulungu na patontho kumo. Nukuwuzyani ivi kuti mucite nsoni.
Muyakine angakonshe kuti, “Kansi akufwa akawuke tyani? Kansi akaŵe na muŵili wotyani?”
Ati tyala kupusa ŵati! Mbuto yaukomola, ingamelelini nokuŵa moyo keno iliyowufwe.
Nipo caukomola, ni mmelalini utiukafume yayi, koma ni mbuto tyala, keno ni ya tiligu, keno ya mtundu uyakine.
Koma Mulungu oyalusha mbuto ngani mwakupangwila, mbuto iliyonse muyupangwikila kuŵela.
Muŵili unkhalalini mtundu umo. Pali muŵili uyakine wa ŵanthu, uyakine wa nyama, uyakine wa tunyoni, na uyakine wa masaŵi.
Vinthu va pano pansi vili na mtundu umo wa muŵili, nipo soti vala va Kululu, vili na mtundu uyakine. Nipo miŵili iyi ili na ulemelelo.
Zuŵa ili na ulemelelo wake, nipo mwezi uli na ulemelelo wake, nyenyezi soti zili na ulemelelo wake, tetyo cukanga nyenyezi zusiyana mu ulemelelo.
Vizeviŵe tetyo soti pakuyowuka akufwa. Muŵili woyikiwa mu lito ngani mbuto yokomola yuwola koma miŵili yukuzowuka yosawola.
Muŵili woyikiwa wotafuliliwa uwuka mu ulemelelo, na woyikiwa wolefuka uwuka mu mphamvu.
Muŵili woyikiwa mu lito, ni wa civyalikilo tyala, koma ukazouka, uzeuŵe wa uzimu. (Pali muŵili wa civyalikilo, niye kuti pali soti muŵili wa uzimu.)
 Pala Malembo olaŵila kuti, “Munthu wotatika wala, Adamu, Mulungu emulenga kuŵa munthu ali na moyo.” Koma Adamu wosilizyila, ali Kristu, eciŵa Mzimu wakupa moyo.
Wotatika ni wa uzimulini yayi. Wotatika ni wa muŵili, pa vuli pake wa uzimu.
Adamu wotatika wala enze ofumila ku lito, enze wa pano pansi. Koma Kristu, Adamu wa ciŵili wala, enze ofumila Kululu.
Ŵanthu wonse ŵa pano pansi ali ngani Adamu, wopangiwa na lito yala. Nipo wonse ŵamene ali ŵa Kululu, ali ngani Kristu wa Kululu.
Ngani mwataŵela wolingana na Adamu, munthu wopangiwa na lito wala, cimozi–mozi tikaŵe wolingana na Kristu, munthu wa Kululu.
Mwenekwasu, canulaŵila ni cakuti muŵili na mlopa vingatweshelini kupokela Ufumu wa Mulungu, nipo vuwola ni vosakwanishika kupokelelewa ku vinthu visawola.
Mumvwishishe, nikuwuzyeni cisinsi. Niyelini kuti tonse tikamwalile, koma tonse tikayalushiwe.
Vikacitike movudumukizya, pa kansita ngani kukopela kwa linso, ikayolila lupenga yosilizya. Ikazolila lupenga, akufwa akawuke na miŵili yosawola, nipo sewo tikayaluke.
Pakuti muŵili uwola uyu uwamila kuyaluka wosawola, nipo muŵili wakufwa uwamila kuyaluka wosafwa.
 Muŵili uwola uvwalikiwa na cosawola, nipo muŵili wakufwa uvwalikiwa na cosafwa, pamene apo vikacitike cendi vakulaŵila Malembo kuti, “Imfwa yacimfyiwa.”
 “Wewo imfwa, kupula kwako kuli kuni? Wewo imfwa, ululu wako uli kuni?”
Ululu wake wa imfwa ni ucimo, nipo cukupa mphamvu ucimo ni Matetulo.
Koma titembezye Mulungu otipa mphamvu zakuti tipule mwa Asikulu ŵasu Yesu Kristu.
Lomba mwenekwasu otemweka, tangʼani, osasungʼuzyika, katani nchito ya Asikulu mwa kapamphu masiku wonse, poziŵa kuti nchito zamukatila Asikulu ni za tyalalini.
Kulaŵila pa vosonkha voyavyila atuŵa mtima, mwewo soti mucite ngani mwenekonkhololela mu mipingo ya ku Galatiya.
Pa nsiku yotatika ya sabata, aliyense wa mwewo akopatulapo kanthu, kulingana na mwawafwanila. Vopatula vala avisunge ku ngʼanda, kuti osatipazepaŵe kusonkha–sonkha soti nikawela.
Lomba nikazowela, nikaŵape makalata ŵanthu ŵamutimusalule, nipo nikaŵatume kuti akatwale vawanzi vanu ku Yelusalemu.
Keno nikopangwika kuti newo soti nilute, niye kuti tikalutile pamo.
Nikafwike uko kwanu nikayopitilila Masedoniya, pakuti nupitilako ku citwa cala.
Koma kwanu ningazonkhalako nsita yokwanila, keno nsita ya mmwela yonse. Nupangwa kuti pa vuli pake muzeniyavye kupitilizya ulwendo wangu kulikonse kwa ningalute.
Ulwendo uyu ni wowelalini kuzomuwonani ngani mopitilako tyala, koma nupangwika kuŵa namwe nsita itali, Asikulu akalola.
Koma niŵe kuno ku Aifeso mpaka cisangalalo ca Pentekosti,
pakuti pano shuko ilipo yakuti ningacite vikulu, nipo soti alwani alipo anyinji.
Keno Timoteyo afwike uko kwanu, samalani kuti pasaŵe kanthu komuyofya pakati panu, pakuti naye soti ali na nchito ya Asikulu, ngani newo.
Lomba muyakine aliyense asamutafulile, koma mumuyavye kupitilizya ulwendo wake mwa mtendele kuwelela kuno kwanili, pakuti numulindila pamo na enekwasu ayakine.
Kulaŵila va munekwasu, Apolo, nemuyumilizya ngako kuti pamo na enekwasu ayakine awele uko kwanu kuzokuwonani, koma yeve aliyopangwe kuza lomba. Akayofwana mpata uweme, akawele.
Ŵani menso, ŵani wonkhazikika mu cicetekelo canu, ŵani ŵa mphamvu.
Vonse vamucita, mucite mu cinthemwa.
Mwenekwasu, muziŵa kuti Stefanasi na ŵa mu banja mwake niye etatika kuŵa Akristu ku citwa ca Akayiya, nipo aŵa olitwala potumikila atuŵa mtima. Lomba numusengani kuti namwe soti mukoŵamvwila ŵanthu woteti, na aliyense ali na nchito na kutumikila mozitwala pamo nawo.

Nesangalala kuti Stefanasi, Fotunato na Akayiko efwika, pakuti cukanga mwewo mulilini nane, ŵeve acita nga aloŵa mu malo mwanu poniyavya.
Esangalasha mzimu wangu mwecicitila mwewo soti. Ŵanthu woteti mukoŵacitila mcinzi.
Mipingo ya ku citwa ca Asiya ikuti moni. Akwila na Pulisika pamo na mpingo uwungana mu ngʼanda mwawo, olaŵila kuti moni kwa mwewo monse, Akristu ayawo.
Enekwasu wonse olaŵila kuti moni. Omupani moni mwa cinthemwa ca vyendi.
Newo Paulo, nulemba neka na kwanja kwangu malizu aŵa olaŵila kuti, “Moni.”
Keno munthu otemwalini Asikulu, akuŵa na shamu. Malanatha! Asikulu ŵasu, welani!
Cisomo ca Asikulu Yesu ciŵe namwe.
Cinthemwa cangu ciŵe pa mwewo monse, mwa Kristu Yesu.

Ni newo Paulo, nthumi ya Kristu Yesu mwa kupangwa kwa Mulungu. Nili pamo na mkwasu Timoteyo. Tulembela mpingo wa Mulungu uli ku Kolinto, nipo soti ŵanthu wonse ŵa Mulungu onkhala mu calo conse ca Akayiya.
Mulungu Awusu wasu na Asikulu Yesu Kristu akucitileni cisomo nokupani mtendele.
Titembezye Mulungu, Awisi ŵa Asikulu wasu Yesu Kristu. Niye Atata ŵa lusungu nipo otikosesha mtima pansi.
Mulungu otikosesha mtima mu manzunzo ŵasu wonse, kuti ngani mwakutikoseshela sewo, nase tikoseshe mtima ŵala opita mu manzunzo osiyana–osiyana.
Pakuti ngani mwatumvwila voŵaŵa pamo na Kristu, mwamene umo soti Kristu otikosesha mtima.
Keno tutamana, niye kuti mwewo mufwane comukoseshani mtima nipo soti cipulumusho. Keno sewo otikosesha mtima, niye kuti mwewo namwe mukoseshewe mtima nopokela mphamvu zopilila pamukumvwa voŵaŵa vatukumvwa sewo.
Cilolelo casu pa mwewo ni cotangʼa. Tuziŵa kuti pamuyaŵana nase voŵaŵa, muyaŵane nase kutangʼa mtima.
Lomba mwenekwasu, tupangwa kuti muziŵe, matamano ŵetekumana nawo ku citwa ca Asiya, etitamanisha ngako, kupula mphamvu zasu, tenzololelalini kuti tingaŵe na moyo.
Mu mitima yasu tenzoyingolingilila kuti mphela tapokela cilango cakuyopayiwa. Ivi vicitika kuti osati tikozicetekela seka koma kuti tikocetekela Mulungu wala owukisha akufwa.
Niye etipulumusha ku voyofya voteti va imfwa, nipo akatipulumushe soti.
Mwewo muyavyane nase potilombela. Pamene apo ŵanthu anyinji akatembezye Mulungu mu malo mwasu, cikomo ca veciticitila yeve mu cisomo cake.
Catumekela ni cakuti mitima yasu yucitila umboni kuti paliponse petepita, koma soti pakati panu, kuyenda kwasu kwenze kutuŵa na kuliye cinyengo. Venze tetyo osati cikomo cokonkha nzelu za ŵanthu yayi, koma cikomo ca cisomo ca Mulungu.
Tukulembelani veka–veka vamungatweshe kuŵelenga na kuvimvwishisha luweme. Nucetekela kuti,
ngani mwamwatatikila kale kutiziŵa, patontho–patontho, mutiziŵe ngako, nipo pa nsita ya Asikulu mukatimekele sewo, ngani mwatitikakumekeleni mwewo.
Pakuti nenze wosimikizya pa ivi, nelingilila vakuti nitatikile kufwika kwanu. Nenzopangwa kuti mupokele mashukisho pa ŵili:
Newamya ulwendo wangu kuti nipitile kwanu pakuya ku Masedoniya, na kuti nikapitile soti kwanu pofumako. Pocita tetyo, nenzopangwa kuti mukaniyavye kupitilizya ulwendo wangu wakuya ku Yudeya.
Kansi penelingilila kucita votetyo, mwewo muyesa kuti necita vinthu mwacisaza? Keno venenzolingilila kuvicita nenzovicita mwa umunthu, mwakuti ningalaŵile kuti “Eee, eee,” na “Yayi, yayi” pa nsita imo?
Napali Mulungu wocetekeleka, tukuwuzyani kuti malizu ŵatukuwuzyani ni akutilinityala, “Eee” keno “Yayi.”
Yesu Kristu, Mwana wa Mulungu, wetekuŵilizyani newo na Silivano na Timoteyo enzelini “Eee,” keno “Yayi” pa nsita imo, koma nsita zonse enze “Eee” mwa Mulungu.
Nipo vonse vecilayizya Mulungu vucitika na “Eee” uyu. Ni cikomo cake mwa Yesu Kristu tulaŵila kuti, “Amen” kucinzika Mulungu.
Mulungu niye otiyika pamo na mwewo mwa Kristu. Nipo niye etizoza,
notisindikizya na ciziŵikilo cake, noyika Mzimu Mtuŵa mu mitima mwasu ngani cokatila.
Mulungu aŵe mboni yangu, cikomo ngaco–ngaco niliyowelele soti ku Kolinto cenze cokusungani.
Tupangwalini kucita ngani kumulamulilani pa vakuti mukocetekela pakuti pa citwa ca cicetekelo canu, nimwe wonkhazikika. Kwene–kwene tupangwa tyala kukatizyana namwe kuti muŵe wosangalala.
Niye cikomo cake, nelingilila kuti osati nipange ulwendo uyakine woŵaŵa kuza uko kwanu.
Pakuti keno nukuŵaŵishani mtima, ni ŵani anganisangalashe kupula mwewo ŵanuŵaŵisha mtima?
Ni cikomo cake nekulembelani kalata yala. Niliyopangwe kuza uko kwanu, kuyopa kuti mwewo muwamila kunisangalasha, munganiŵaŵishe mtima. Neziŵilatu kuti newo keno nikosangalala, namwe soti mukosangalala.
Penekulembelani kalata yala, mtima wangu wenze wovutika na wotamana, nipo nenzolila. Niliyopangwe kukuŵaŵishani mtima, koma nenzopangwa kuti muziŵe cinthemwa canili naco pa mwewo.
Keno muyakine waŵaŵisha mtima, aliyoŵaŵishe mtima newo neka, koma oŵaŵisha mitima ya mwewo monse soti koma osakulisha nkhani.
Munthu wotetyo, wasushika na mwewo monse tetyo cilango cayikiwa pali yeve ni cokwanila.
Lomba ngako–ngako mumulekelele nomukosesha mtima, kuyopa kuti angacite citinthi cikulu cingamuzyoshele ku vuli.
Ni cikomo cake nukusengani kuti mumsimikizyile kuti mumutemwa ngako.
Penenzokulembelani kalata yala, lingo yangu yenze yakuti, nikuyeseni, nowona keno munimvwile pa vonse.
Mukalekelela munthu pa viyipa, newo soti numulekelela. Keno newo nalekelela, pakaŵa kanthu kakuti nalekelela, niye kuti nalekelela cikomo ca mwewo pa menso pa Kristu.
Lingo yake ni yakuti Satana asaticenjelele, pakuti tuziŵa njila zake.
Penefwika ku Tilowasi kuti nikaŵilizye Malizu Aweme olaŵila va Kristu, nefwana Asikulu anivulila kale pa mulyango kuti nikate nchito.
Koma mu mtima mwangu mwenzeve mtendele, cikomo cakuti niliyofwane mkwasu Tito. Tetyo, nelayilana nawo ŵanthu ŵa kwamene kwala, noluta ku Masedoniya.
Tetyo, tutembezya Mulungu, otitangulila mwa Kristu nsita zonse mu kupula kwake. Kupitila mwa sewo, Mulungu akupa ŵanthu wonse nzelu zoziŵila Kristu, nipo na nzelu izo zuŵilikila paliponse ngani kununkhila kwa mafuta aweme.
Ni cendi tili ngani fungo iweme ya Kristu yowamila Mulungu, pakati pa ŵanthu opulumuka na otayika.
Kwa ŵala otayika fungo iyi ni ya imfwa, nipo yuŵapaya. Koma kwa awo opulumuka, fungo iyi ni ya moyo, nipo yuŵapa moyo. Ngani ŵani angatweshe nchito yoteti?
Sewo tililini ngani ŵanthu ayakine anyinji oyingocita malonda na Malizu ŵa Mulungu. Koma pakuti tili mwa Kristu, ngani nthumi za Mulungu, tulaŵila vyendi, molingana na kupangwa kwake.

Kansi polaŵila ivi niye kuti tutatika kuzicitila umboni seka? Kansi nikopangwika kuti sewo soti, ngani ŵanthu ayakine, tiŵe na makalata oticitila umboni kwa mwewo, keno makalata ŵa umboni kufumila kuli mwewo?
Kalata yoticitila umboni uyo ni mwewo ŵamene. Yelembewa mu mitima mwasu, kuti ŵanthu wonse aziŵe na kuti akoiŵelenga.
Ŵanthu wonse angatweshe kuwona kuti nimwe kalata yofumila kwa Kristu, yolembewa kupitila mwa sewo, osati na colembela koma na Mzimu wa Mulungu wa moyo, osati pa volembelapo va myala koma mu mitima mwa ŵanthu.
Mulungu oziŵa kuti tulaŵila ivi cikomo cakuti Kristu otipa kutangʼa mtima.
Pakuti mwa sewo seka paliye cingatipe malingililo kuti titweshe kucita nchito iyi pa seka. Otipa mphamvu ni Mulungu kuti titweshe kuyicita.
Niye etipa mphamvu kuti tiŵe wotumikila cipangano ca lomba, osati mwa Matetulo wolembewa, koma mwa Mzimu Mtuŵa. Pala Matetulo wolembewa oleta imfwa, koma Mzimu Mtuŵa okupa moyo.
Matetulo wolembewa tyala pa myala ŵala, etwaliwa na ulemelelo ukulu, tetyo, Aisilayeli enzotweshalini kuloleshesha cinso ca Mose cikomo ca kuŵala kwake. Koma kuŵala kwake kwenze kosankhalisha. Lomba keno Matetulo aŵa oleta imfwa etwaliwa na ulemelelo woteti,
nga nchito ya Mzimu Mtuŵa, kansi ikaŵelini na ulemelelo wopula apa?
Keno nchito yopingula ŵanthu kuti alangiwe yenze ya ulemelelo, niye kuti nchito yakuti ŵanthu afwaniwe olungama pa menso pa Mulungu ikaŵe ya ulemelelo kopulamo.
Cikomo ca ulemelelo wopula uyu wawoneka lomba, vinthu venze na ulemelelo kale, masiku ŵano viliye soti ulemelelo kopula.
Lomba keno vinthu vosankhalisha vefwika na ulemelelo, niye kuti vinthu vonkhala vikankhalepo mpaka nsita zosasila, vikankhale na ulemelelo wopula.
Pakuti tulolela ivi, tutangʼa mtima ngako.
Tucitalini ngani Mose enzovwinikila cinso cake na nyula, kuyopa Aisilayeli angowona kusila kwake kwa kuŵala kosankhalisha kwala.
Koma ŵeve nzelu zawo zeyuma, pakuti mpaka lelo cocingilizya cala cuŵapo mphela poŵelenga mabuku ŵa mu Cipangano ca Kale. Pala cocingilizya cufumyiwapo tyala keno munthu waŵa mwa Kristu.
Ni cendi, mpaka lelo nsita zonse akatatika kuŵelenga Matetulo ŵa Mose, cocingilizya cala, cucingilizya mphela mitima yawo.
Koma munthu akayalukila kwa Asikulu, cocingilizya cala cufumyiwapo.
Lomba tikalaŵila kuti, “Asikulu,” tulaŵila va Mzimu Mtuŵa. Nipo kuli Mzimu wa Asikulu, kuli ufulu.
Tonse, tiliye cocingilizya cinso casu, tuwonesha ulemelelo wa Asikulu, ngani cilola mwacuwoneshela cinso ca munthu. Monse umo Asikulu Mzimu, otiyalusha kuti tilingane naye, nakuŵa nawo ulemelelo wake wopakila–pakila.

Pakuti Mulungu mwa lusungu yake etipa nchito iyi, tutayalini mtima.
Niye patakanilatu njila za cisinsi na zomvwisha nsoni, tutalizyalini wenye keno kuyaluzya malizu ŵa Mulungu; koma polaŵila vyendi, patuŵa pa menso pa Mulungu, tupangwa kuti ŵanthu wonse atizomelezye mu mitima mwawo.
Koma cukanga Malizu Aweme ŵatuŵilizya ni wocingilizyiwa, ni wocingilizyiwa kwa awo ŵeka wotayika.
Ŵeve ocetekelalini, cikomo cakuti Satana, wamene niye mulungu wa calo ca pansi, eŵavala menso kuyopa kuti angawone kuŵala kwa Malizu Aweme. Kuŵala kwala kuwonesha ulemelelo wa Kristu, nipo mwa yeve Mulungu mwine owonekela.
Motetyo, poŵilizya tuziŵilizyalini seka, koma tuŵilizya Yesu Kristu, kuti niye Asikulu. Sewo nise nthumi zanu tyala cikomo ca Yesu uyu.
Pala Mulungu elaŵila kuti, “Kuŵala kusanike kufumila mu mfinzi.” Mulungu niye etisanikila soti mu mitima mwasu, kuti ŵanthu aziŵe ulemelelo wa Mulungu uŵala pa cinso ca Kristu.
Koma sewo tili na cuma mu nongo zowumbiwa na lito tyala kuwonesha kuti mphamvu zikulu zoteti ni za Mulungu, osati zasu yayi.
Tuwona matamano ŵa mtundu uliwonse, koma osakandililiwa. Nzelu zusila koma osataya mtima.
Alwani otitamanisha, koma tusoŵalini otiyavya, otiwishila pansi koma tucenekekalini.
Nsita zonse tuyenda nayo imfwa ya Yesu mu miŵili yasu, kuti moyo wake uwonekele mu miŵili yasu.
Pakuti nsita zonse, sewo tili na moyo, tutwaliwa ku imfwa cikomo ca Yesu, kuti moyo wake uwoneke soti mu miŵili yasu yukufwa.
Motetyo, sewo tutwaliwa ku imfwa koma ici cukupani moyo.
 Malembo olaŵila kuti, “Necetekela, ni cikomo cake nelaŵila.” Lomba pakuti sewo tili na mtima wamene uyo wocetekela, nase soti tulaŵila.
Pakuti tuziŵa kuti Mulungu ewukisha Asikulu Yesu kwa akufwa, azeatiwukishe nase pamo namwe pa menso pake.
Colinga ca vonse ivi ni cakuti mwewo mupindule. Nipo ngani mwamene ŵanthu opokela mashukisho ŵa Mulungu akuya opakila–pakila, soti otembezya Mulungu apakile–pakile na kupula mu mcinzi.
Ni cikomo cake tutayalini mtima. Cukanga miŵili yasu yukuya yulefuka, koma mu mtima tupokela mphamvu ya lomba nsiku na nsiku.
Matamano ŵasu ni apepu, ŵa nsita itontho, koma utilindila ulemelelo ukulu kopula, nipo soti wosasila.
Mitima yasu ililini pa vinthu vowoneka nipo visankhalisha, koma vosawoneka niye vosasila.
Muŵili watunkhalamo pansi pano uli ngani msasa tyala. Koma tuziŵa kuti msasa uyu ukazopasuka, tikaŵe na ngʼanda iyakine yecitiwamyila Mulungu Kululu. Ngʼanda iyo ni yosamangiwa na manja ŵa ŵanthu, nipo ni ya nsita zosasila.
Ni cikomo cake lomba, tumimila na kusakila–sakila kuvwala ngʼanda yasu ya Kululu,
kuti tikayivwala osati tifwaniwe cinthaku.
Sewo tili mu msasa uno, tulemewa nipo tumimila. Tupangwalini kuwuvula msasa uyu yayi, koma tingatemwe kuvwala ngʼanda yala ya Kululu palulu pake, kuti cili cakufwa cimelewe na moyo.
Mulungu niye ewamyilatu kuti tipokele ivi, nipo etipa Mzimu Mtuŵa ngani cokatila cake.
Ni cikomo cake tutangʼa mtima nsita zonse, nipo tuziŵa kuti nsita zonse patunkhala pa calo ca pansi mu muŵili noyesa kuti ni kwasu, niye kuti tili kutali na Asikulu.
Pakuti tukonkha cicetekelo, osati vowona na menso.
Tutangʼa mtima, nipo tingatemwe kufuma mu muŵili wasu uno nakuyonkhala kwa Asikulu.
Ni cikomo cake, cukanga tiŵe kuno, mu muŵili keno tikaŵe kwa Asikulu, tuyesa ngako kuŵatemwesha Asikulu.
Pakuti tonse tuwamila kuyopanama patuŵa pa menso pa Kristu kuti atipingule. Uko aliyense akapokele vomuwamila kulingana na vecicita pano pansi, viweme keno viyipa.
Lomba tuziŵa kuti Asikulu ni wowamila kuyopewa, tuyesa ngako kudonsela ŵanthu kwa Yesu. Mulungu otiziŵa ngako, nipo tucetekela kuti mwewo soti mutiziŵa ngako mu mitima mwanu.
Tuyesalini kuzicitila umboni seka pa menso panu, koma tupangwa tyala kukupani mpata wakuti mukotimekela. Tupangwa kuti muŵe nako kanthu koŵayasuka ŵamene oyingomekela vowoneka na menso, osati va mu mtima.
Keno tecita ngani kusokonezeka, tecita tetyo kuti ticinzike Mulungu. Koma keno tucita va nzelu, tucita tetyo kuti tikuyavyeni.
Cinthemwa ca Kristu niye cutitangulila sewo, cikomo cakuti tuziŵa mosakayikila kuti Munthu yumo efwila ŵanthu wonse, niye kuti pamene apo wonse ecifwa.
Yeve efwila ŵanthu wonse, kuti ali na moyo, asaŵe soti na moyo wopangwa kuzitemwesha yeka, koma atemweshe yeve emufwila nowuka kwa akufwa cikomo ca ŵeve.
Ni cikomo cake kutatikila lomba, sewo tulingililakolini soti va munthu aliyense pokonkha nzelu za ŵanthu tyala. Cukanga kale tenzolingilila va Kristu pokonkha nzelu za ŵanthu tyala, koma lomba tulingililakolini soti va yeve.
Motetyo, keno munthu ali mwa Kristu, ni wolengewa lomba va kale vepita, nipo va lomba vafwika.
Ocita vonse ni Mulungu, mwa Kristu etiyanjanisha na yeve mwine, nipo etipa nchito yosambizya ŵanthu ciyanjano.
Niye kuti mwa Kristu Mulungu enzoyanjanisha ŵanthu ŵa pa calo conse ca pansi na yeve mwine, osaŵelengela macimo ŵawo. Nipo etipa sewo malizu olaŵila va ciyanjano kuti tiŵaŵilizye.
Lomba nise akazembe opanamila Kristu, nipo kupitila mwa sewo Mulungu mwine niye olaŵila namwe mokudandawulilani. Tumusengani mu zina ya Kristu kuti muzomele kuyanjana soti na Mulungu.
Kristu aliye cimo na patontho kumo, koma Mulungu emuyalusha kuŵa cimo cikomo ca sewo, kuti mwa yeve, sewo tiŵe wolungama pa menso pa Mulungu.

Pakuti nise wokatizyana na Mulungu pa nchito yake, tukusengani mwewo kuti musaceneke cisomo ca Mulungu cemwepokela.
Pala Mulungu olaŵila kuti, “Pa nsita yangu iweme yowamila ŵanthu mtima, nekumvwa; pa nsita yopulumusha ŵanthu, nekuyavya.” Mvwishishani, ino ni nsita iweme yakuti Mulungu akucitileni cisomo. Lelo ni nsiku ya cipulumusho.
Tupangwalini kupa ŵanthu cikomo cotafulila nchito yasu, ni cikomo cake tukumbulwishalini aliyense na kanthu kalikonse.
Koma pa vonse tuwonesha kuti nise nthumi za Mulungu popilila ngako mu matamano, mu voŵaŵa nipo soti mu nkhawa.
Tekwapuliwa, tepozewa mu jele, nipo ŵanthu etiwukila moticitila vyongo. Tekata ngako nchito, payakine osalala tulo, payakine osalya.
Tusimikizya kuti nise nthumi za Mulungu pakuŵa atuŵa mtima, poziŵa vinthu, polezya mtima, powama mtima, mwa Mzimu Mtuŵa, mwa cinthemwa ngaco–ngaco,
mwa malizu ŵa vyendi, nipo soti mwa mphamvu ya Mulungu; vida vili ku kwanja kwasu kwendi, na ku manzyele niye cilungamo.
Ŵanthu oticinzika koma soti otitafulila. Otilaŵilila viyipa, koma soti viweme. Ŵanthu otiyesa ŵa wenye, koma nise ŵa vyendi.
Otiyesa osaziŵika, koma nise oziŵika ngako. Otiyesa ŵanthu akufwa, koma mphela tili na moyo. Otiyesa olangiwa, koma tiliyopayiwe.
Otiyesa ŵa citinthi, koma nise otemwa nsiku zonse. Otiyesa kuti nise ozingwa koma tulemelesha ŵanthu anyinji. Otiyesa kuti paliye ca tili naco, koma tili na vonse.
Talaŵila namwe mwewo ŵanthu ŵa ku Kolinto, na mitima yasu yomasuka.
Malo okusoŵanilini mu mitima mwasu, koma mu mitima mwanu niye musoŵa malo.
Nulaŵila namwe ngani ŵana wangu. Muwezyele vala vetekucitilani, potivulila mitima yanu.
Osakatizyana na ŵanthu ŵa kunja, ngani ŵeve na mwewo mulingana. Kansi kulungama kungakatizyane tyani na kusalungama? Keno kuŵala kungayanjane tyani na mfinzi?
Kansi Kristu angazomelezyane na Satana? Kansi Mkristu na mkunja angayaŵane vinji pamo?
Kansi Ngʼanda ya Mulungu ingalingane tyani na mafano? Pala sewo nise Ngʼanda ya Mulungu wa moyo, ngani Mulungu mwine mwecilaŵilila kuti, “Ninkhazikike mwa ŵeve, nakuŵa nawo. Niwe Mulungu wawo. Ŵeve aŵe ŵanthu ŵangu.”
 Ni cikomo Leza wa Mphamvu zonse olaŵila kuti, “Fumamponi pakati pawo, pa osacetekela na kuti muzipatule. Osakumya kanthu kosatuŵishiwa, nipo nikakupokeleleni.
 Nikaŵe Awusu wanu, nipo mwewo mukaŵe ŵana ŵangu analume na anakazi.”
Lomba, mwewo wotemweka, pakuti tili na malayizyo aŵa, tiyeni tifumyepo vinthu vonse vuyifya muŵili keno mtima wasu. Nipo poyopa Mulungu tikwanilishe kuŵa wolungama.
Mutipe malo mu mitima yanu. Tiliyoyifyile munthu aliyense, keno kumuyifya, keno kulyela masuku pa mutu muyakine.
Pala ngani mwanalaŵilila kale, mwewo muli mu mtima mwasu, tetyo tili pamo, cukanga tiŵe moyo keno timwalile.
Nukucetekelani ngako, nipo tukumekelani ngako. Vonikosesha mtima vanipakila, nipo mu matamano ŵasu wonse nine wosangalala kopula.
Cukanga petefwika ku Masedoniya tiliyofwane mpumulo na patontho kumo. Tefwana vovuta veka–veka, pakuti penze kukangana na alwani otizingilila, nipo soti wowa mu mitima mwasu.
Koma Mulungu okosesha otaya mtima, etikosesha na kuwela kwa Tito.
Nipo cecitikosesha naco ni kuwela kwakelini, koma soti malizu olaŵila va yeve mwemwemukoseshela mtima. Etiwuzya kuti muniyewa kuti muniwone, kuti muli na citinthi, nipo kuti mucita kapamphu kuniyavya. Ni cikomo cake nesangalala ngako.
Yala kalata yangu yekuŵaŵishani mtima, koma nucitalini citinthi kuti neyilemba. Nenzenicita citinthi potatika, nuwona kuti kalata iyo yekuŵaŵishani mtima, koma kenze kansita katontho tyala.
Lomba nine wosangalala, osati cikomo cakuti nekuŵaŵishani mtima, koma cikomo citinthi canu cekuyavyani kuyaluka mtima. Citinthi canu cenze cozomelezyewa na Mulungu, tetyo tiliyekutayisheni kanthu kalikonse.
Pala citinthi cofumila kwa Mulungu cuyalusha munthu noleta cipulumusho, nipo citinthi cake cusila pamene apo. Koma kumvwa citinthi ngani mwakucitila ŵanthu ayakine omekela va pansi pano, vuleta imfwa.
Wonani citinthi cofumila kwa Mulungu cala vacukucitilani: cakupani kapamphu kakulu, kakukakamizyani ngako kusimikizya kuti muliyoyifye, kakukalifyani ngako, nipo kakucitishani wowa ukulu. Kapangwishisha kuti muniwone, nipo kakupani kapamphu konicinjilizya, nipo soti kolanga oyifya. Pa nkhani yonse iyi umboni ulipo ni wakuti muliyoyifyepo.
Motetyo, cukanga nekulembelani kalata yala, niliyoyilembe cikomo ca wala eyifya, keno cikomo ca emuyifyilani. Koma nekulembelani kuti nikuwonesheni pa menso pa Mulungu kuti mutitemwa ngako pakulitwala kwanu.
Ni cikomo cake ivi vutikosesha ngako mtima. Kuyikililapo pa votikosesha mtima, cimwemwe ca Tito cetisangalasha cikomo cakuti mzimu wake ni wosangalala.
Nemuwuzyani kuti numumekelani, nipo mwewo municitishalini nsoni. Nsita zonse naŵa nulaŵila vyendi, tetyo venemekela Tito venze vyendi.
Cinthemwa cake pa mwewo ni cikulu kupula pakukumbuka kuti monse mwicimvwa malizu ŵake, nipo mwemwimupokelela na wowa na motutumila.
Nusangalala ngako kuti nukucetekelani pa vonse!
Mwenekwasu, tupangwa kuti muziŵe va cisomo ca Mulungu cepewa ku mpingo wa ku Masedoniya.
Ŵanthu ŵa mu mpingo uyu eyesewa ngako na matamano, koma mphela–mphela enze osangalala ngako, nipo etwala ngako motambulula manja, cukanga kuti enze wozingwa.
Newo necitila umboni kuti etwala mokwanila koma soti kupula mpimo kulinganizya na cuma cawo, mosakakamizyiwa.
Etisenga mosalekezya kuti tiŵape shuko yakuti nawo awoyavya Akristu ku Yudeya.
Nipo eyavya mopula pa vetenzololela, pakuti potatika ezitwala kwa Asikulu, pa vuli pake mwa kupangwa kwa Asikulu ezitwala soti kuli sewo.
Ni cikomo cake tesenga Tito kuti apitilizye nchito pakati panu yala yosonkhesha va lusungu yeenze etatika yeve.
Muli na vinyinji ngako: cicetekelo, kulaŵila, kuziŵa vinthu, kucita kapamphu pa vonse, nipo soti mwamutitemwela. Tetyo, tupangwa kuti muŵe soti na vinyinji pa votwala va lusungu.
Panulaŵila ivi nukulamulilanilini yayi. Pokuwuzyani va kapamphu ka ayakine, nupangwa tyala kuwona keno cinthemwa canu ni cinthemwa ngaco–ngaco.
Muziŵa cisomo ca Asikulu ŵasu Yesu Kristu, kuti cukanga enze wolemela, koma eciŵa mu uzingwi cikomo ca mwewo, kuti na uzingwi wake mwewo muŵe wolemela.
Pa nkhani iyi, newo malingililo ŵangu ni ŵakuti, ni ciweme kuti musilizye vemwetatika kale caka casila, osati kukumbwila tyala kuvicita koma citani.
Lomba musilizye vemwetatika, pala mwenze na kapamphu popangwa kuvicita, mucite soti kapamphu kuti muvisilizye molinganizya na va muli navo.
Malinga munthu akaŵa na kapamphu ka cotwala, Mulungu opokela motemwa valinavo wala munthu, nipo opatikizyalini kuti atwale valiye.
Nupangwalini kulaŵila kuti mwewo mutamane, kuti ayakine apepukilwe, yayi, koma kuti paŵe kulingana.
Pakuti mwewo lomba muli na vinyinji, mupangwika kuyavya ŵala aliye, kuti pa nthangu pake nawo soti akayokuŵa na vinyinji, akokuyavyani pa va muliye. Tetyo, paŵe kulingana.
 Ngani Malembo olaŵila pa mana kuti, “Ewunjika vinyinji, viliyompakile; ewunjika vitontho, viliye mcepele.”
Tutembezya Mulungu kuti eyika mu mtima mwa Tito kapamphu aka ka tili nako pokuyavyani.
Pakuti aliyocite tyala vetimusenga, koma kapamphu kake kenze kakulu, tetyo esimikizyila yeka vakuza uko kwanu.
Pamo na yeve tutuma mkwasu wala, mipingo yonse yumutembezya cikomo ca nchito yake yoŵilizya Malizu Aweme.
Nipo ni apopekalini yayi, koma soti mipingo yemusalula kuti azeatipelekezye pa kuyotwala va lusungu. Tuwamya ivi kuti ticitile Asikulu mcinzi, nipo soti kuti tiwoneshe mtima wasu wopangwa kuyavya.
Tupangwa kucinjilizya malizu ayipa kufuma ku ŵanthu pakayendeshelo kasu kavotwala va lusungu.
Sewo tupangwa kucita viweme, osati pa menso pa Asikulu peka koma soti pa menso pa ŵanthu.
Pamo na ŵeve tutumizya mkwasu muyakine. Tamuyesa kanyinji–kanyinji, nipo tafwana kuti ni wa kapamphu ngako pa vinthu vinyinji. Lomba opangwa ngako kuti ayavye, cikomo cakuti okucetekelani ngako.
Kulaŵila va Tito yeve ni nyanchito muyangu, wanukatizyana naye pokuyavyani. Kulaŵila va enekwasu ayakine awo, etumiwa na mipingo, nipo Kristu ocinzikiwa cikomo ca ŵeve.
Lomba muŵasimikizyile cinthemwa canu, kuti mipingo yonse iciwone, noziŵa kuti tuyifyalini koma tumumekelani.
Kupangwikalini kuti nikulembeleni va votwala voyavya ŵanthu ŵa Mulungu ŵa ku Yudeya.
Nuziŵa kuti mupangwa ngako kuyavya, nipo nulaŵila viweme va mwewo ku ŵanthu ŵa ku Masedoniya cikomo ca ici. Nenzoŵawuzya kuti, “Enekwasu ŵa ku Akayiya ewamya kale caka casila kuti ayavye.” Nipo kapamphu kanu kayimya anyinji kutolako citwa mukupa.
Koma nutumizya enekwasu awo, kuti kukumekelani kwasu pa ivi osati kuŵe kwa tyala–tyala yayi, koma kuti mukaŵe okonzeka ngani mwenelaŵilila.
Keno ŵanthu ayakine ŵa ku Masedoniya akatipelekezye na kukufwanani kuti nimwe osakonzeka, tikacitishiwe nsoni ngako kuti kukumekelani kwasu ni kwa tyala, mwewo niye mutimukacitishiwe nsoni ngako.
Ni cikomo cake nilingilila kuti nuwamila kusenga enekwasu aŵa kuti awele uko kwanu, nikaliyofwika newo, nipo kuti awamyiletu vemwelayizya kale. Pamene apo cilambu cala cikaŵe cowamyilatu, nipo cikaŵe cilambu ngaco–ngaco, osati cotwaliwa mokakamizyiwa.
Kumbuka ici: okomola patontho, akawezye soti patontho; wokomola vinyinji, akawezye soti vinyinji.
Aliyense atwale kulingana na mwasimikizyila pansi pa mtima wake, osati na cisoni keno mokakamizyiwa, pakuti Mulungu otemwa ŵala otwala mosangalala.
Mulungu angakupeni mashukisho anyinji, kuti nsita zonse muŵe na vokwanila mwewo, nipo viyakine soti vinyinji kuti mukayavye pa nchito zonse ziweme.
Ngani Malembo olaŵila kuti, “Watwala vawanzi vake motambulula manja kwa ŵanthu osauka. Cilungamo cake ni cosasila.”
Mulungu akupa mbuto kwa okomola, nipo cakulya cakuti alye, akupeni mbuto zakuti mukomole, nipo azipakishe. Apakishe soti vitwalo vake va lusungu yanu.
Azeakulemelesheni pa vonse, kuti muŵe wotambulula manja, kuti anyinji akotembezya Mulungu cikomo ca votwala vanu.
Pakuti nchito iyi ya utumiki mucitila atuŵa mtima yuŵayavyalini tyala pa vosoŵa vawo, koma soti cokonkhapo ciyakine ni cakuti ŵanthu anyinji akatembezye Mulungu.
Nchito iyi yuŵasimikizyila kuti lusungu yanu ni ya vyendi, nipo ŵeve atwale mcinzi kwa Mulungu cikomo ca kumvwila kwanu pozomelezya Malizu Aweme olaŵila va Kristu. Vikaŵe tetyo cikomo ca ufulu wanu poŵayaŵilako ŵeve pamo na ŵanthu ayakine wonse vinthu va muli navo.
Lomba akuwonesheni cinthemwa cawo nakukulombelani, pakuti Mulungu wakucitilani cisomo.
Titembezye Mulungu cikomo ca vawanzi vake vosalaŵilika.
Mu zina ya Yesu Kristu wa mtima wolezya na wosisikanya, newo Paulo mwine, ŵanthu olaŵila kuti nine wa wowa panili pa menso panu, koma wosayopa panili namwe kutali, nikuti munimvwe.
Nukusengani kuti nikayofwika uko kwanu osati nizekakamizyiwe kucimula ŵanthu mosayopa olaŵila kuti nchito yasu ni yokonkha va ŵanthu tyala.
Ni cendi nise ŵanthu, koma tukulwalini nkhondo mokonkha va ŵanthu tyala.
Pakuti vida vasu va nkhondo ni va ŵanthu tyalalini, koma ni mphamvu zofumila kwa Mulungu zotwesha kuceneka. Tupasula malingililo ŵa wenye,
nipo soti kuzikuzya kulikonse kulesha ŵanthu kuziŵa Mulungu. Tutwesha kuti lingililo iliyonse imvwile Kristu.
Nipo mwewo mukatwesha kuŵa womvwila ngako, sewo tiŵe wokonzeka kulanga aliyense asamvwa.
Mulingililepo pa vamuwona na menso ŵanu. Kansi pali muyakine wocetekela kuti ni wake wa Kristu? Ciweme, koma akumbuke kuti keno yeve ali wake wa Kristu, sewo nase nise ŵake ŵa Kristu.
Keno payakine muwona kuti numekela mopitilila ulamulilo wecinipa Asikulu, nicitelini nsoni poseŵezensha ulamulilo wala – ulamulilo wakuti tikukosesheni nawo, kupula kuti tikucenekeni.
Lomba musayese kuti nuyingokuyofyani tyala na makalata ŵangu.
Pala ayakine enze kuti, “Makalata ŵa Paulo ni ŵa ukali nipo ni ŵa mphamvu, koma mwine wake akaŵa pakati pasu, yeve ni wolefuka nipo malizu ŵake ni ŵa tyala–tyala.”
Ŵanthu olingilila votetyo, aziŵe kuti paliye kusiyana pakati pa vatulaŵila mu makalata patukuŵa namwe kutali na vatucita tikaŵa namwe pamo.
Tuvilinganizyalini keno kupalanisha na ayakine olicitila ŵeka umboni. Ŵeve ni wopusa ozipangila muyeso wakuti azilinganizye ŵeka, nipo ozipingula ŵeka na muyeso wawo wala.
Koma sewo tilimvwelini mopitilila malile. Tisamale malile ŵecitiyikila Mulungu mpaka kutifwisha kwa mwewo.
Tiliyopitilile malile ŵasu, kuti venze tetyo sembe tiliyofwike uko kwanu. Tenze wotatika ni sewo kufwika kwanu na kuŵilizya Malizu Aweme olaŵila va Kristu.
Tetyo, tumekelalini nchito za ŵanthu ayakine zecikata mu citwa cecitiyikila Mulungu. Ngako–ngako tulolela kuti cicetekelo canu cikule, nipo kuti nchito yasu soti pakati panu ikule, koma osapitilila malile ŵa citwa casu.
Pa vuli pake tingapitilile kuyoŵilizya Malizu Aweme ku vyalo viyakine, osamekela nchito munthu muyakine yawacita kale ku citwa cake.
 Pala Malembo olaŵila kuti, “Uyo opangwa kumeka, amekele Asikulu.”
Pakuti munthu wozomelezyeka, ni walalini ozicitila yeka umboni, koma wakucitila umboni Asikulu.
Ningatemwe kuti munilekelele patontho pa kupusa kwangu.
Ukwa wanukucitilani ni wala ngani wa Mulungu. Pakuti nekuyikani mu ciyawo na mwanalume yumo yeka, ngani mwanakazi wokwatiwa wa ngwilyo na mtuŵa mtima, kuti muŵe ŵake–ŵake ŵa Kristu.
Njoka na kucenjela kwake italizya wenye Eva. Nuyopa kuti malingililo wanu anganyemphekewe cimozi–mozi nipo mungaleke kuzitwala kwa Kristu na mtima wonse.
Muyakine akawela kuzoŵilizya Yesu muyakine, wosiyana na weteŵilizya sewo, mwewo muyingomulekelela. Keno mukapokela mzimu uyakine wosiyana na Mzimu Mtuŵa wemwepokela kale, mwewo mwizomezya ico. Payakine soti mwapokela Malizu Aweme osiyana na ŵemwipokela kale, mwewo nikuzomela na kuŵakonkha mmangu.
Nulingilila kuti nthumi yanu pa mwambo uyu yupulalini newo pa kanthu kalikonse.
Cukanga nine mbuli pa luso yolaŵila, koma pa nzelu nine wopula. Nekuwoneshani ivi mowelezya–welezya.
Kansi cenze cimo pa kulicefya kwangu, kuti mwewo mukwezekewe peniŵilizya Malizu Aweme ŵa Mulungu mwa ulele kuli mwewo? Nga potetyo neyifya?
Popokela voyavya kufumila ku mipingo iyakine, necita ngani neŵalonda vawo kuti nikutumikileni mwewo.
Nipo penenze kwanu uko, niliyovuteko aliyense pa venzonisoŵa pakuti enekwasu ayakine ofumila ku Masedoniya enipa vonse venzonisoŵa. Pa vonse nesamala ngako kuti nisaŵe ngani katundu wokulemelani, nipo nipitilile mphela kucita tetyo.
Malinga ni vyendi va Kristu vili mwa newo, nusimikizyila kuti paliye munthu watianileshe kumekela ivi mu vitwa vonse va ku Akayiya.
Nulaŵila tetyo cikomo canji? Kansi ngani numutemwanilini? Oziŵa ni Mulungu kuti numutemwani.
Vunucita lomba nivicite mphela–mphela kuti nisaŵape mpata ŵa wenye ŵala opangwa mpata wakuti amekele, nolaŵila kuti nawo soti ni anyanchito molingana na sewo.
Ŵanthu woteti ni wotumiwalini ŵa vyendi, koma anyanchito ŵa wenye, ozifisa, nowoneka ngani nthumi za Kristu.
Nipo ivi ni vokanganishalini, pakuti Satana naye olifisa noyeselela kuŵa ngani mngelo wa kuŵala.
Tetyo, ni cosakanganisha keno unthumi ŵake ozifisa nowoneka ngani otumikila cilungamo. Posilizyila akapokele kulingana na venzocita.
Nupangwa kuwelezyapo kuti munthu muyakine aliyense asaniyese wopusa. Koma keno mwewo muniyesa cendi wopusa, munitole mwa munilingililila ngani cisilu, kuti newo soti nimekelepo.
Vanupangwa kuti nilaŵile pano ni vamenelini vakupangwa Asikulu koma nuyingomekela, ngani mwakucitila wopusa.
Lomba pakuti anyinji omekela va pansi pano, nane soti nicite tetyo.
Mwewo mukuti nimwe ŵa nzelu ngako, ni cikomo cake ŵanthu opusa muyingoŵalekelela motemwa.
Muyingolekelela munthu akakuyezyani ŵazya, keno akalya cuma canu, keno akakunyemphekani, keno akakutafulilani, keno akakunyatani ku menso.
Nuzomela mwa nsoni kuti sewo tenzelini otangʼa mtima kuti tingacite voteti. Lomba nulaŵila ngani wopusa: vangamekele aliyense, ivi nane soti nutwesha kuvimekela.
Kansi ŵeve ni Ahebeli? Nane soti. Kansi ŵeve ni Aisilayeli? Nane soti. Kansi ŵeve ni ŵana ŵa Abulahamu? Nane soti.
Kansi ŵeve ni nthumi za Kristu? Nine nthumi yopula ŵeve. (Nulaŵila ngani silu!) Neseŵenza ngako kupula ŵeve kanyinji–kanyinji nenze pafupi kufwa.
Kasanu Ayuda enikwapula mikwapulo makumi atatu na isano na mphuzyo zinayi (39).
Katatu Aroma eninyata na ndodo. Nipo ŵanthu enitema na myala. Katatu pa maulwendo ŵasu apa cimmana ciwato casu cepasuka.
Pa maulwendo wangu anyinji nekumana na voyofya va mu cimmana, voyofya va anyankapondo, voyofya vofumila kwa Ayuda ayangu, na viyakine vofumila kwa ŵa kunja. Nefwana voyofya mu mizinda, mu sanga, na pakati pa enekwasu ŵa wenye.
Nekata nchito zoŵeŵesha, nipo kanyinji nenzoyonalini tulo. Necimvwa njala na njota, kanyinji–kanyinji osawona cakulya, nipo kukatiwa na mphepo cikomo cosoŵa vovwala.
Kuyikapo vonse ivi, nsiku na nsiku nenzofyandikizyiwa na udindo wosamalila mipingo yonse.
Ni ŵani ali wolefuka, newo osaŵa naye pamo mukulefuka kwake? Ni ŵani ocimwishiwa na muyake, newo osavutika mu mtima?
Keno nuwamila kumeka, nikamekele kulefuka kwangu.
Mulungu, Awisi ŵa Asikulu ŵasu Yesu, ŵatuwamila kutembezya nsita zonse, oziŵa kuti nutalalini wenye.
Penenze ku Damasiko, bwanamkubwa wopanamila mfumu Aleta, eyika malonda kuzingilila mzinda wonse kuti anikate.
Koma ŵanthu eniyika mu citundu nonisishila pa cibowo ca linga yala, niye mweniwutukila.

Nuwamila kumeka, koma kumeka uku kuliye phindu. Koma nenze kuti nilaŵile veciniwonesha Asikulu menso na menso, nipo soti na veciniwululila.
Nuziŵa Mkristu muyakine, etolewa movundumukizya kuluta Kululu. Papita vyaka kumi na vinayi (14) pevicitika ivi. Nuziŵalini kuti keno vecitika ali mu muŵili keno kunja kwa muŵili – Mulungu yeka niye woziŵa.
Nuziŵa kuti munthu uyo etolewa movundumukizya kuluta Kululu ku Paladayiso. Nuziŵalini keno ivi vecitika ali mu muŵili, keno ali kunja kwa muŵili – woziŵa ni Mulungu.
Uko munthu uyo ecimvwa vinthu vosalaŵilika, vinthu vangalaŵilelini munthu.
Munthu woteti ningammekele, koma kulaŵila va newo neka, ningamekelelini kanthu kayakine koma kulefuka kwangu tyala.
Kuti nenzopangwa kumeka, sembe niliyowuŵe ngani wopusa, pakuti sembe nelaŵila vyendi. Koma nimekelini, kuyopa kuti muyakine anganiyese wopula, kusiyana na mwakuniwonela, nipo soti na mwakunimvwila nikatatika kulaŵila.
Koma kuyopa kuti ningolimvwa cikomo ca vinthu vikulu ngako veciniwululila Asikulu, Mulungu enipa munga wolasa mu muŵili, nthumi ya Satana, kunitamanisha, kuti nisameke.
Pamene apo nesenga Asikulu katatu kuti afumyepo ici,
koma ŵeve eniwuzya kuti, “Cisomo cangu ni cokwanila kwako. Mphamvu zangu zukwanilishiwa ngako–ngako molefuka kwa munthu.” Ni cikomo cake nimekele kulefuka kwangu kuti mphamvu za Kristu ziŵe mwa newo.
Lomba nusangalala na kulefuka, kutafuliliwa, kutamanishiwa, nipo soti panukumvwa voŵaŵa na matamano cikomo ca Kristu. Pakuti panili wolefuka niye panili na mphamvu.
Nayaluka wopusa, koma ni mwewo mwanicitisha teti. Mwewo niye mwenzopangwika kunicitila umboni. Pakuti cukanga ninelini kanthu, nthumi zanu zala zunipulalini pa kanthu kalikonse.
Nukusimikizyilani mopilila kuti nine nthumi pakati panu pocita viziŵikilo, vokanganisha na nchito ziyakine za mphamvu.
Kansi ni cinji cenicitila mipingo iyakine, mwewo osakucitilani, kupatula ici ceka cakuti niliyowuŵe ngani katundu wokuvupishani? Nilekeleleni kuyifya kwangu.
Aka ni ka citatu lomba kukonzeka kuti niwele uko kwanu, nipo niŵelini ngani katundu wokuvupishani. Nupangwalini vinthu vanu koma mwewo. Pakuti ni nchitolini ya ŵana kusungila makolo ŵawo cuma koma ni nchito ya makolo kusungila ŵana ŵawo cuma.
Kulaŵila va newo, ningasangalale kutwala vangu vonse, na kutaya cukanga moyo wangu cikomo ca mwewo. Newo numutemwani ngako, kansi niye kuti mwewo munitemwa patontho?
Tetyo, lomba muzomelezyane nane kuti newo niliyowuŵe ngani katundu wokuvupishani. Koma keno muyakine alaŵile kuti nine wocenjela, nipo mu kucenjela kwangu nekukashani na wenye.
Mwa nekulyelani masuku pa mutu kupitila mwa aliyense wenetuma?
Nesenga Tito kuti alute, pa vuli pake netuma munekwasu muyakine pamo naye. Kansi niye kuti Tito uyu ekucenjezyani? Kansi ni walalini yeve na newo tenzocita vonse na mtima umo? Ni walalini tenzokonkha njila imo na imo?
Osalingilila kuti tuzicingilizya pa menso panu yayi! Koma pakuŵa pa menso pa Mulungu, tulaŵila mwa Kristu, nipo pa vonse, otemweka wangu, tuyingopangwa kukukoseshani mtima.
Nuyopa kuti nikayowela uko kwanu payakine nikakufwaneni nimwe osiyana na mwenenzopangwila. Nuyopa kuti payakine mwewo soti munganifwane osiyana na mwemwenzopangwila. Nuyopa soti kuti payakine newo ningazofwana kukangana, ukwa, kupya mtima, kuzitemwa, kupuwishana, kutonzyana, kulimvwa, nipo soti msokonezo.
Nuyopa kuti nikayowela soti uko kwanu, payakine Mulungu wangu angazonimvwisha nsoni pa menso panu, nipo ningazolila cikomo ca anyinji ecimwa kale, na aliyolape viyipa vawo, kacenche na kuyenda kuyipa.
 Aka ni ka citatu lomba kanitiniwele uko kwanu. Malizu ŵa Mulungu olaŵila kuti, “Mlandu uliwonse ukosimikizyiwa na umboni wa ŵanthu aŵili keno atatu.”
Nekucenjezyani kale pa ulwendo wangu wa ciŵili. Nuwelezya soti cukanga nililini namwe. Nikayowela soti nikacitelini lusungu kwa ŵala ecimwa potatika keno ku muyakine aliyense.
Pamene apo mukawone cisimikizyo cumupangwa cakuti Kristu olaŵila kupitila muli newo. Yeve ni wolefukalini pa vakucita namwe, koma owonesha mphamvu zake pakati panu.
Enze wolefuka pecipanyikiwa pa mtanda, koma lomba ali na moyo mwa mphamvu za Mulungu. Nase nise wolefuka mwa yeve, koma tiŵe na moyo pamo naye na mphamvu za Mulungu, pokata nchito yasu pakati panu.
Mukoziyezya mweka kuti musimikizye keno musunga cendi cicetekelo canu. Mukozikonsha mweka. Kansi, muziŵalini kuti Yesu Kristu ali muli mwewo? Keno ni mwamenelini niye kuti mwakangiwa mayeso?
Koma nucetekela kuti muziŵe kuti sewo tiliyokangiwe.
Tusenga kwa Mulungu kuti musacite ciyipa ciliconse. Osati kuti sewo tiwoneke ngani wopula, koma kuti mwewo mucite vamene vili vowamila cukanga sewo tiwoneke ngani takangiwa.
Tingacitelini ciliconse cosushana na vyendi, koma ticite veka–veka vokatizyana na vyendi.
Tukondwela sewo tikaŵa wolefuka koma mwewo nimwe ŵa mphamvu. Catusenga soti Mulungu ni cakuti muzemuyaluke ŵa ngwilyo.
Nukulembelani ivi nikaliyofwika uko kwanu, kuti nikazofwika, osati pazaŵe cikomo cakuti nizeniseŵenzeshe ulamulilo wangu mwa ukali. Asikulu enipa ulamulilo uyu kuti nikoseshe mpingo, osati kuti nipasule.
Lomba mwenekwasu, ŵani wosangalala. Mumvwile malangizyo ŵangu, nipo muwamye veyifyika. Mukomvwana nakuŵa na mtendele. Pamene apo Mulungu wa cinthemwa na mtendele aŵe namwe.
Mupane moni mwa cinthemwa ca vyendi.
Ŵanthu wonse ŵa Mulungu omupani moni.
Cisomo ca Asikulu Yesu Kristu na cinthemwa ca Mulungu nipo soti ciyanjano ca Mzimu Mtuŵa viŵe namwe monse.

Ni newo Paulo nthumi, wamene kuyitiwa kwangu kuliyofumile ku ŵanthu keno mu nzelu za ŵanthu, koma kwefuma kwa Yesu Kristu na Mulungu Awusu wasu, emuwukisha kwa akufwa.
Newo na enekwasu wonse ŵanili nawo pano tutumizya moni ku mipingo ya ku Galatiya:
Mulungu Awusu wasu na Asikulu ŵasu Yesu Kristu akucitileni cisomo nokupani mtendele.
Kristu elitwala yeka kuti atimangulule ku macimo ŵasu, na kuti atimangulule ku viyipa va luko ino, ecita tetyo kutwesha cenzopangwa Mulungu Awusu wasu.
Mcinzi uŵe kwa Mulungu mpaka nsita zosasila. Amen.
Nukanganishiwa navo vamucita, kuti mmangu–mmangu musiya Mulungu ekuyitani na cisomo ca Kristu, nozomela malizu aweme ayakine.
Koma ni malizulini ngawo–ngawo. Pali ŵanthu ayakine okupumvyani, opangwa kuyaluzya Malizu Aweme ŵa Kristu.
Koma keno sewo ŵamene keno mngelo wa Kululu oŵilizya kwa mwewo Malizu ayakine osiyana na ŵatuŵilizya sewo, lekani apinguliwe notwaliwa ku ngʼanjo yosasila.
Nalaŵila kale, koma nulaŵila soti kuti oŵilizya Malizu ayakine osiyana na ŵala ŵemwipokela, lekani apinguliwe notwaliwa ku ngʼanjo yosasila.
Kansi polaŵila ivi nupangwa kuti ŵanthu azomekezye? Yayi, canupangwa ni cakuti Mulungu azomekezye. Kansi nupangwa kutemwesha ŵanthu? Koma keno nenzopangwa kucita tetyo, sembe nenzelini nyanchito wa Kristu.
Nupangwa kukuwuzyani mwenekwasu kuti Malizu Aweme ŵanuŵilizya ni wopangiwalini na ŵanthu.
Niliyoŵapokelele kufuma ku ŵanthu, nipo paliye soti munthu enisambizya, koma Yesu niye eŵawulula kwa newo.
Mwecimvwa unkhalo wangu kale penenze mu Ciyuda, mwenenzotamanishila mipingo ya Mulungu kosacita lusungu, nenzocita ciliconse kupangwa kuyiceneka.
Nenze pa nthangu pa ayangu wonse aciyuda kucita va mpingo wa ciyuda, nipo nenze wa kapamphu ngako pokonkha myambo ya makolo ŵasu.
Koma Mulungu mwa cisomo cake enisalula, nikaliyovyalika noniyita kuti nikamutumikile.
Tetyo, pecipangwa kuwulula va Mwana wake kwa newo, kuti ningaŵilizye va yeve pakati pa ŵanthu asali Ayuda, niliyokonshe munthu aliyense,
keno kuya ku Yelusalemu kuyowona ŵala enze nthumi nikaliyowela newo, koma peneluta ku Alabiya nozyokela soti ku Damasiko.
Vyaka vitatu pevipita, niluta ku Yelusalemu kuyolaŵizyana na Petulo nipo nenkhala naye masiku kumi na asanu.
Niliyowone nthumi iyakine soti, koma tyala Yakobe mkwawo wa Asikulu.
Vanukulembelani ni vyendi. Mulungu woziŵa kuti ni wenyelini.
Pa vuli pake neluta ku malo woyitiwa kuti Siliya na Silisiya.
Pa nsita iyo ŵanthu ŵa mu mipingo ya ku Yudeya enze mwa Kristu enzoniziŵalini.
Enzokumvwa tyala venzolaŵila ŵanthu ayakine kuti, “Munthu uyu enzotitamanisha lomba oŵilizya va cilambilo cenzopangwa kuceneka.”
Tetyo, etembezya Mulungu cikomo ca newo.
Pepepita vyaka kumi na vinayi, neluta soti ku Yelusalemu, pamo na Banabasi, cikomo cakuti Mulungu eniwuzya kuti nilute, netola soti na Tito. Neluta mu msonkhano wa acitangulila ŵeka–ŵeka tyala nokonkholola va Malizu Aweme ŵanuŵilizya ku ŵanthu asali Ayuda. Niliyopangwe kuti nchito zangu za macezo na za lomba ziŵe za tyala.

Muyangu weniciya naye Tito, cukanga kuti enze Mgiliki, aliyokakamizyiwe kusilimukiwa,
cukanga kuti ayakine enzopangwa kuti asilimukiwe. Ŵanthu aŵa ewela molifisa ngani enekwasu koma enzopangwa kuziŵa va ufulu watili nawo kupitila mwa Kristu Yesu. Enzopangwa kutitola uzya,
koma popangwa kukuyikilani paweme vyendi va Malizu Aweme, tiliyoŵayike nzelu cukanga kwa kansita katontho.
Kwa ŵala enzowoneka ngani acitangulila, keno enze cendi otangulila nuziŵalini, Mulungu opingulalini pa mawonekelo ŵa kunja. Ŵala ŵanthu aliyoyikepo malingililo ŵa lomba ayakine pa Malizu Aweme kuti niŵilizye.
Eyingowona kuti Mulungu wanipa nchito yoŵilizya Malizu Aweme ku ŵanthu asali Ayuda, ngani mwecipela Petulo nchito yoŵilizya Malizu Aweme kwa Ayuda.
Mwa mphamvu ya Mulungu enipanga kuŵa nthumi ku mitundu ya ŵanthu asali Ayuda, ngani Petulo epangiwa kuŵa nthumi ku mtundu wa Ayuda.
Yakobe, Petulo na Yohane, enzowoneka ngani sandamila, ezindikila kuti Mulungu enipa nchito iweme; tetyo etipa moni wa ku manja newo na Banabasi, kuwonesha ciziŵikilo cakuti tonse tenze mu ciyanjano. Tezomekezyana kuti Banabasi na newo tikoseŵenza pakati pa mtundu wa ŵanthu asali Ayuda, na ŵeve awoseŵenza pakati pa Ayuda.
Cecisenga ni cakuti tisaluŵe ŵanthu wozingwa, ni cinthu cunuyikapo mtima kucita.
Petulo peciwela ku Antiyokeya, nemususha patuŵa, cikomo cakuti venzocita venze vopumvya.
Pakuti, ŵanthu ayakine nthumi na Yakobe akaliyowela, Petulo enzokulya pamo na ŵanthu asali Ayuda. Koma peciwela ŵala ŵanthu ŵecituma Yakobe, yeve etatika kulipatula noleka kulya nawo pamo ŵala asali Ayuda, cikomo cakuti enzoyopa cipani ca ŵanthu enzopangwa kuti asali Ayuda asilimukiwe.
Ayuda ayakine etatika kucita cinyengo cala na soti kuti naye Banabasi etolelako cinyengo cala.
Penewona kuti ocitalini cilungamo ca Malizu Aweme, nemuwuzya Petulo pa menso pawo wonse kuti, “Wewo niwe Muyuda, koma unkhala ngani munthu asali Muyuda, ukonkhalini myambo ya Ciyuda. Nga lomba upangwila vinji kukakamizya ŵanthu asali Ayuda kukonkha myambo ya Ciyuda?”
Sewo ŵa mtundu wa Ayuda, osati mtundu wa ŵanthu ŵa kunja woyitiwa kuti wocimwa,
tuziŵa kuti munthu akuŵa wolungama mwa Mulungu na cicetekelo tyala kupitila mwa Yesu Kristu, osati kucita cakupangwa Matetulo ŵa Mose. Sewo nase tucetekela mwa Kristu Yesu kuti tiŵe wolungama pa menso pa Mulungu kupitila mu cicetekelo mwa Kristu, osati pakucita cakupangwa Matetulo. Paliye munthu angafwaniwe wolungama pa menso pa Mulungu pokonkha cakupangwa Matetulo.
Keno popangwa kuŵa wolungama pa menso pa Mulungu tufwaniwa soti kuŵa wocimwa, kansi ici cutanthauza kuti Kristu oyika pa nthangu cimo? Yayi!
Keno numanga soti venimangulula kale, niye kuti nawonesha kuti nine ofwaya tetulo.
Pakuti Matetulo eniziŵisha kuti nuwamilalini kuŵamekela ngako Matetulo ŵamene awo, na kuti moyo wangu wonse uwamila kuŵa wocetekela Mulungu.
Nepanyikiwa pamo na Kristu na kuti nililini soti na moyo, koma Kristu niye ali na moyo mwa newo. Umoyo wanili nawo mu muŵili, ni moyo wocetekela Mwana wa Mulungu, wamene enitemwa nolitwala yeka cikomo ca newo.
Nuyikalini pa citwa cisomo ca Mulungu, cikomo cakuti keno cilungamo cufwaniwa kupitila mu Matetulo, niye kuti Kristu efwila pa tyala.
Mwewo Agalatiya opusa, wakulowani ni ŵani? Mwewona patuŵa tanthauzo ya imfwa ya Yesu Kristu pa mtanda.
Nupangwa kuti muniwuzyeko cinthu cimo: Kansi mwipokela Mzimu Mtuŵa pokonkha Matetulo ŵa Mose, keno pokumvwa Malizu Aweme noŵacetekela?
Mungaŵe tyani opusa teti! Mwetatika na Mzimu Mtuŵa, kansi mupangwa kusilizya na mphamvu zanu?
Kansi vemwipitamo vonse vutanthauzalini kanthu? Nuziŵa vutanthauza kanthu.
Kansi Mulungu okupani Mzimu Mtuŵa na nchito zokanganisha pakati panu cikomo cokonkha vakupangwa Matetulo keno cikomo cakumvwa Malizu Aweme noŵacetekela?
 Polaŵila va Abulahamu Malembo olaŵila kuti, “Ecetekela Mulungu, nipo cikomo ca cicetekelo cake Mulungu emupokela ngani munthu wolungama.”
Muzindikile kuti ni ŵanthu wocetekela ali ngani ŵana ngawo–ngawo ŵa Abulahamu.
 Malembo elotela kuti Mulungu akayike ŵanthu asali Ayuda kuŵa wolungama mwa yeve kupitila mu cicetekelo. Tetyo, Malembo oŵilizya Malizu Aweme kwa Abulahamu kuti, “Kupitila mwa wewo, Mulungu akashukishe ŵanthu wonse.”
Abulahamu ecetekela nipo eshukishiwa; tetyo aliyense wocetekela oshukishiwa ngani mweenzele yeve.
 Ŵala wonse omekela pa vakulaŵila Matetulo ni woshamikiwa. Pala Malembo olaŵila kuti, “Aliyense asacita vonse vilulembewe mu Buku ya Matetulo ali pansi pa shamu ya Mulungu.”
 Ni cowonekelatu patuŵa kuti paliye angalungamikiwe pa menso pa Mulungu na Matetulo, cikomo cakuti Malembo olaŵila kuti, “Ni munthu ofwaniwa kuŵa wolungama mwa cicetekelo cake, watiakaŵe na moyo cendi.”
 Koma Matetulo osiyana na cicetekelo. Cikomo cakuti Malembo olaŵila kuti, “Munthu ocita cakupangwa Matetulo akaŵe na moyo.”
 Kristu etimangulula ku shamu ya Matetulo pakuŵa woshamikiwa mu malo mwasu. Pala Malembo olaŵila kuti, “Ni woshamikiwa aliyense wopanyikiwa pa cimuti.”
Etimangulula kuti shuko ipewa kwa Abulahamu iwele ku ŵanthu asali Ayuda kupitila mwa Kristu Yesu, kuti mu kucetekela tingapokele layizyo ya Mzimu Mtuŵa.
Mwenekwasu, niseŵenzeshe cisanzo ca mwatunkhalila nsiku na nsiku. Ŵanthu aŵili akazomekezyana pa cinthu keno kulemba cimvwano, paliye angafwaye keno kuyikililapo ciyakine.
 Mulungu etwala malayizyo kwa Abulahamu na mwana wake. Malembo opashalini kuti, “Ŵana” kutanthauza anyinji yayi, koma yumo “Mwana,” kulaŵila yumo tyala wamene ali Kristu.
Canutanthauza ni cakuti Mulungu epanga cimvwano na Abulahamu nolayizya kucisunga. Matetulo, yepewa vyaka vapitapo mazana anayi na makumi atatu, ingafwayelini umvwano noceneka layizyo ya Mulungu.
Na kuti keno cawanzi cuwela kupitila mu Matetulo, niye kuti cuwelalini kupitila mu layizyo; koma Mulungu emupa Abulahamu kupitila mu layizyo.
Lomba, colinga ca Matetulo cenze cinji? Enze eyikiwapo kuti awoneshe kuti kuyifya ni cinji, na kuti yenze yeyikiwa kufwika mpaka mwana wa Abulahamu epewa layizyo akawele. Layizyo yetatika kuseŵenza kupitila mwa angelo, na Mose ocita nchito ya umunkhala pakati.
Lomba munkhala pakati opangwikalini pali tyala munthu yumo; nipo Mulungu ni yumo.
Kansi niye kuti Matetulo osushana na malayizyo ŵa Mulungu? Yayi, na patontho kumo. Pakuti ŵanthu, keno enzepokela Matetulo ŵangalete moyo, niye kuti aliyense angaŵe wolungama mwa Mulungu poŵakonkha Matetulo.
Malembo olaŵila kuti calo conse cili pansi pa ulamulilo wa cimo; tetyo cawanzi celayizyiwa kupitila mu cicetekelo mwa Yesu Kristu, cupewa kwa ŵala wocetekela.
Pecenzecikaliyofwika cicetekelo, Matetulo etisunga ngani akayidi mpaka cicetekelo ciyakine cikuza ciwululiwe.
Tetyo, Matetulo yenze yeyikiwa pa ulamulilo mpaka Kristu peciwela, kuti tikalungamikiwe na cicetekelo.
Lomba pakuti cicetekelo cafwika, Matetulo aliye ulamulilo pali sewo.
Monse nimwe ŵana ŵa Mulungu kupitila mu cicetekelo mwa Kristu Yesu.
Pemwibatiziwa mu cimvwano na Yesu Kristu, mwicita ngani kuvwala moyo wa Kristu mwine.
Tetyo, paliye kusiyana pakati pa Ayuda na asali Ayuda, pakati pa ŵazya na asali ŵazya, pakati pa analume na anakazi; monse nimwe ŵamo mwa Yesu Kristu.
Keno nimwe ŵake ŵa Kristu, niye kuti nimwe ŵana ŵa Abulahamu nipo mukapokele cecilayizya Mulungu.

Canupangwa kulaŵila ni cakuti, malinga mwana ni mtontho, osiyanalini na muzya, cukanga kuti cuma conse cikaŵe cake.
Pa akali mtontho opangwika kumvwila omulela na ŵala omusamalila cuma cala kufwikila nsita yeciyika awisi.
Cimozi–mozi sewo nase tenze ngani ŵana – ŵazya ŵa vimizimu va pano pansi, tikaliyokula mu umoyo wa uzimu.
Koma nsita iweme peyifwika, Mulungu etuma Mwana wake yeka. Evyalika mwa mwanakazi nonkhala pansi pa ulamulilo wa Matetulo,
kuti akamangulule ŵala enze ŵa Matetulo, kuti potetyo aŵe ŵana ŵa Mulungu.
Kuti awoneshe kuti nimwe ŵana ŵake, Mulungu etuma Mzimu wa Mwana wake mu mitima yasu, Mzimu ulila kuti, “Abba, Atata.”
Tetyo, niwelini soti muzya koma mwana wa Mulungu. Pakuti niwe mwana wake, Mulungu akupe valinavo va ŵana ŵake.
Kale mwenzoziŵalini Mulungu, tetyo mwenze ŵazya ŵa vimizimu visali milungu.
Koma lomba pakuti muziŵa Mulungu, keno kuti Mulungu okuziŵani, ni cinji muwelela ku vuli ku vimyambo na ku vinthu vala viliye phindu? Ni cinji camupangwila kuŵa soti ŵazya ŵa vinayi?
Muyika nzelu nosangalala pa masiku ayakine, myezi, nsita na vyaka.
Nukucitilani wowa! Niye kuti nchito zangu zonse kwa mwewo zenze za tyala–tyala?
Nukupapatilani mwenekwasu, ŵani ngani newo, pakuti newo neciŵa ngani mwewo. Muliyoniyifyile.
Ngani muziŵa ceneŵilizyila Malizu Aweme kotatika, kwa mwewo ni cikomo cakuti nenzolwala.
Koma cukanga kuti ulwele wangu wenze mayezyelo kwa mwewo, muliyocite nane tantha keno kunikana. Mwenipokela ngani mwamungapokele mngelo ofumila Kululu, na kuti mwenipokela ngani mwamungapokelele Yesu Kristu.
Mwenze na cimwemwe ngako! Ngani cinji cacitika? Ningakucitileni umboni, keno kuti kwenze kotwesheka nsita yala sembe mwifumya menso ŵanu nonipa newo.
Koma lomba naŵa mulwani wanu pomuwuzyani vyendi?
Ŵala asambizyi ŵa wenye ali na kapamphu pa mwewo, koma vakupangwa ni viwemelini. Vakupangwa ŵeve ni kutipatula mwewo na newo, kuti mwewo muŵe na kapamphu pa ŵeve ngani ka ali nako pa mwewo mu malo mwakuŵa na kapamphu ku vanuŵilizya newo.
Lomba ni ciweme kuŵa na kapamphu keno malingililo ŵake ni aweme. Ici ni cendi nsita zonse, osati tyala panili namwe.
Ŵana ŵangu, ngani mwanakazi povyala, nikumvwa kuŵaŵa cikomo ca mwewo kufwikila Kristu aŵe ŵa mphumbulu mwa newo.
Ningatemwe kuti nenze namwe lomba, kuti niyaluzye malingililo ŵanu. Nili na nkhawa na mwewo.
Niwuzyeni mwewo mupangwa kutumikila Matetulo ŵa Mose, mukumvwalini cakulaŵila Matetulo?
Pala Malembo olaŵila kuti, “Abulahamu enze na ŵana aŵili, yumo evyalika ku mwanakazi muzya, muyakine ku mwanakazi asali muzya.”
Mwana wake wa ku muzya eyingovyalika mwakuvyalikila ŵana wonse, koma mwana wa ku mwanakazi asali muzya evyalika cikomo ca layizyo ya Mulungu.
Vinthu ivi vingamvwike ngani linganizyo: anakazi aŵili ŵala otanthauza maumvwano aŵili. Wala ovyalila mu uzya niye Hagala, nipo olingana na umvwano opangiwa pa lupili ya Sinai.
Hagala, olingana na lupili ya Sinai ku Alabiya, ni linganizyo ya mzinda wa lelo wa Yelusalemu, ali mu uzya na ŵana ŵake wonse.
Koma Yelusalemu wa Kululu niye asali muzya, na kuti niye anyina wasu.
 Pala Malembo olaŵila kuti, “Nkhala wotemwa, wecumba, ukaliyowonapo ŵana; Ŵilikizya na cinthemwa, wewo ukaliyomvwapo kuŵaŵa kwa powona mwana. Pakuti mwanakazi wosiyiwa akaŵe na ŵana anyinji kupula mwanakazi aliyosiyiwe na mulume wake.”
Tetyo, mwewo mwenekwasu, nimwe ŵana ŵa Mulungu wolayizyiwa ngani mweenzele Isaki.
Pa nsita yala mwana evyalika mwakuvyalikila wonse enzotamanisha wala evyalika na mphamvu ya Mzimu. Na lomba ni cimozi–mozi.
 Koma kansi Malembo olaŵila kuti tyani? Olaŵila kuti, “Ŵingani mwanakazi muzya na mwana wake; pakuti mwana wa mwanakazi muzya akapokelelini cuma ca awisi pamo na mwana wa mwanakazi asali muzya.”
Tetyo, mwenekwasu niselini ŵana ŵa mwanakazi muzya koma ŵa mwanakazi mfulu.
Tili na ufulu cikomo cakuti Kristu watimangulula. Lolesheshani kuti mukuŵa mu ufulu, osalilekelela kuŵa soti ŵazya ŵa Matetulo.
Mvwishishani! Newo Paulo, nukuwuzyani kuti keno mulola kusilimukiwa, niye kuti cutanthauza kuti Kristu aliye nchito kwa mwewo.
Nupangwa kukucenjezyani kuti aliyense mwanalume olola kusilimukiwa opangwika kukonkha Matetulo ŵa Mose.
Ŵala woyezya kuŵa wolungama mwa Mulungu pomvwila Matetulo, olipatula ŵeka kufuma kwa Kristu; watayika kufuma ku cisomo.
Koma kwa sewo, cikomo copokela Mzimu Mtuŵa, nipo kucetekela, tulindilila kuti Mulungu atifwane kuti nise wolungama pa menso pake.
Pakuti patili mwa Kristu Yesu, kusilimukiwa keno kusasilimukiwa kuliye kanthu, cili na nchito ni cicetekelo cuseŵenza kupitila mu cinthemwa.
Mwenzowutuka luweme. Ni ŵani ekuleshani kumvwila vyendi?
Kuleshewa kuliyefumile kwa Mulungu, wamene ekuyitani.
Ni cofufumishila tyala citontho cupanga mkate kufufumila wonse.
Nili na cicetekelo mwa Asikulu kuti muzomelelini malingililo osiyana na ŵangu. Ŵala okupumvyani cukanga angaŵe ŵani akapinguliwe na Mulungu.
Koma kwa newo, mwenekwasu, keno nikaluŵilizya kuti ŵanthu akosilimukiwa, ni cinji canutamanishiwila? Kuti ivi venze vyendi, sembe vanuŵilizya va mtanda wa Kristu vupangishalini msokonezo.
Nupangwisha kuti ŵala ŵanthu okupumvyani nokuvutani ayingozifumyako ŵeka.
Kwa mwewo, mwenekwasu, mweyitiwa kuti muŵe mu ufulu. Koma osalola ufulu kuŵa njila yolola unkhalo uyipa. Lekani cinthemwa cikupangeni wotumikilana na ayanu.
 Pakuti Matetulo wonse woyikiwa mu Tetulo imo yakuti, “Temwa muyako ngani mwaulitemwela wemwine.”
Koma keno mucita ngani nyama za mu sanga, kulumana nocitana viŵanga, ŵani menso pakuti mungacenekane.
Canulaŵila ni cakuti, lekani Mzimu ukutangulileni, pakuti mukatetyo, mucitalini caupangwa unkhalo uyipa.
Pakuti caupangwa unkhalo uyipa, cusushana na caupangwa Mzimu. Ivi viŵili ni polwani, tetyo mungacitelini camupangwa kucita.
Koma keno Mzimu ukutangulilani, niye kuti nimwelini soti ŵazya ŵa Matetulo ŵa Mose.
Vaucita unkhalo uyipa vuwonekela patuŵa. Vuliwonesha mu ucende, kucita viyipa na kusazilesha;
kulambila mafano na umfwiti. Ŵanthu okuŵa alwani nipo onyatana; ocita luyipilwa, ukali na kulitemwa. Opatukana mu maumba na mu vipani;
ocita luyipilwa, okolwa mu visangalalo vawalwa, na viyakine voteti. Nukucenjezyani mwewo lomba ngani mwanacitila potatika: ŵala ocita ivi akaloŵelini mu Ufumu wa Mulungu.
Koma Mzimu Mtuŵa oleta vitwalo ivi mu myoyo yasu: cinthemwa, cimwemwe, mtendele, kulezya mtima, lusungu, cisomo, kucetekeleka,
kufewa, na kuzilesha. Ivi paliye Matetulo ovilesha.
Ŵala ali mwa Kristu Yesu epanyika unkhalo uyipa pamo na vokumbwila na vopangwa vake.
Keno Mzimu Mtuŵa etipa moyo, tilole soti Mzimu Mtuŵa kuti akotitangulila.
Osati tiŵe olikuzya, otatikana, keno ocitilana luyipilwa.
Mwenekwasu, keno muyakine wafwaniwa mu cimo, mwewo muliwotanguliliwa na Mzimu, mumuzyoshe na mtima wolezya. Koma muŵe menso namwe kuti musayezyewe.
Mukoyavyana kutakula voŵeŵesha, pocita tetyo muwomvwila Matetulo Akristu.
Keno munthu oliyezya kanthu koma paliye pa ali, oyingolitalizya wenye.
Aliyense awopingula vocita vake. Keno ni viweme, niye kuti angatemwe pa vawacita, posalinganizya na vawacita munthu muyakine.
Pakuti aliyense owamila kutakula voŵeŵesha vake.
Aliyense osambila malizu ŵa Cikristu, ayaŵileko asambizyi ŵake viweme vonse valinavo.
Osalitalizya wenye, ni cosatwesheka kupusisha Mulungu. Mukawezye vamukomola.
Ŵala okomola mu munda wanzopangwa va unkhalo uyipa, kufuma mwamene umo akawezye imfwa, koma keno okomola mu munda wa Mzimu Mtuŵa, kufuma mu Mzimu akawezye moyo wosasila.
Osati tiŵeŵe pocita viweme, pakuti nsita ikafwike yatitikawezye luweme keno tuvupalini.
Tetyo, patili na mpata, tiyeni ticite viweme ku ŵanthu wonse, ngako–ngako ŵala ŵa mu banja yasu ya Cikristu.
Onani, malembo akulu–akulu ŵanukulembelani lomba kuseŵenzesha kwanja kwangu.
Ŵanthu woyezya kukukakamizyani kuti musilimukiwe ni ŵala opangwa kuliwonesha mwalili kunja. Ocita tetyo kuti asatamanishiwe cikomo ca mtanda wa Kristu.
Cukanga ŵala alusilimukiwe okonkhalini Matetulo ŵa Mose. Opangwa mwewo kusilimukiwa kuti awoliwonesha kuti mwewo mwemvwila mwambo wa muŵili.
Kwa newo, nikoliwonesha tyala cikomo ca mtanda wa Asikulu ŵasu Yesu Kristu, pakuti cikomo ca mtanda uyu, calo ni cakufwa kwa newo, na kuti nine wakufwa ku calo.
Kusilimukiwa keno kusasilimukiwa kuliye kanthu, kuli na kanthu ni kuŵa colengewa ca lomba.
Kwa ŵala okonkha copingulila ici mu umoyo wawo, mtendele na lusungu viŵe na ŵeve na ŵanthu wonse ŵa Mulungu.
Posilizyila, osati munthu aliyense anivute, cikomo cakuti viŵanga va nili navo pa muŵili pangu, vusimikizyila kuti nine muzya wa Yesu.
Cisomo ca Asikulu ŵasu Yesu Kristu ciŵe namwe monse mwenekwasu. Amen.

Paulo, nthumi ya Kristu Yesu mu kupangwa kwa Mulungu, kwa atuŵa mtima onkhala ku Aifeso, wocetekeleka mwa Yesu Kristu.
Mulungu Awusu wasu na Asikulu ŵasu Yesu Kristu akucitileni cisomo nokupani mtendele.
Titembezye Mulungu na Awisi wa Asikulu Yesu Kristu! Atishukisha potipa mashukisho wonse ŵa uzimu mwa Kristu, mu calo ca Kululu.
Cukanga calo pecenze cikaliyolengewa, Mulungu enzeetisalulilatu kuŵa ŵake mwa Kristu, kuti tiŵe atuŵa aliye ŵanga pa menso pake. Cikomo ca cinthemwa cake,
Mulungu enzeepanga kale kuti kupitila mwa Yesu Kristu azeatipange ŵana ŵake – uku kwenze kupangwa kwake.
Tiyeni timutembezye Mulungu pa cisomo ciweme cecitipa mu Mwana wake wotemweka.
Pakuti mu mlopa wa Kristu tonse timangululiwa, niye kuti macimo ŵasu elekelelewa. Cawanzi ca Mulungu ni cikulu ngako,
catupewa mwa winji wake mu nzelu zake zonse na kumvwisha.
Mulungu etiwululila cisinsi cenzopangwa kuti acite kupitila mwa Kristu,
nsita ikazokwanila. Iyi lingililo yenze yoleta pamo vonse va Kululu na va pansi, noyika Kristu kuŵa mutu wa volengewa vonse.
Ici cuyikililapo na sewo – Mulungu etisalulilatu kuti tikaŵe ŵanthu ŵake kupitila mwa Kristu. Ici cenze mukulingana na kupangwa kwake, na kuti opanga vonse kucitika ngani mwakupangwila mwine.
Mulungu ecita ivi pakuti sewo, tenze wotatika mu cicetekelo mwa Kristu, titembezye ulemelelo wa Mulungu.
Pemwicimvwa malizu ŵa vyendi, ŵamene ali Malizu Aweme ŵa cipulumusho, mwicetekela mwa Kristu, na kuti Mulungu eyika ciziŵikilo cake pa mwewo pecimupani Mzimu Mtuŵa olayizyiwa.
Mzimu uyu ni cisimikizyilo ca cecilayizya kufwikila cimasuko ca ŵala ŵanthu ali mu manja mwa Mulungu – mukutembezya kwa ulemelelo wake.
Pa cikomo ici, kutatikila penicimvwa va cicetekelo canu mwa Asikulu Yesu, na cinthemwa ku ŵanthu wonse ŵa Mulungu,
nikaliyolekezya kumtembezya Mulungu cikomo ca mwewo. Numukumbukani mu malombelo ŵangu,
nipo nusenga Mulungu wa Asikulu ŵasu Yesu Kristu, Awusu ŵasu ŵa ulemelelo, kumupani mzimu watiumpeni nzelu nowulula Mulungu kwa mwewo, kuti mumuziŵe luweme.
Nusenga kuti mtima ŵanu uvuliwe kuti uwone kuŵala kwake na kuti muziŵe ni cilolelo canji camwayitiwila, kulemela kwa mashukisho ŵa ulemelelo ŵecilayizya ŵanthu ŵake,
na mphamvu zake zosalinganizyiwa kwa sewo omucetekela. Iyi mphamvu yuseŵenza mwa sewo, yulingana na yala mphamvu yotangʼa,
yeciseŵenzesha Mulungu kuwusha Kristu ku imfwa nomuyika ku kwanja kwake kwendi mu calo ca Kululu.
Kristu olamulila kwamene uko ali palulu pa wopingula Kululu wonse, ŵa maulamulilo, na ŵa mphamvu, ali na zina ikulu pa mazina wonse ŵa mu calo cino na cikuza.
Mulungu eyika vonse kuti viŵe pansi pa mendo ŵa Kristu nipo emuyika kuŵa mutu wa vinthu vonse vowamila mpingo.
Mpingo ni muŵili wa Kristu, kuzuzya kwa yeve wamene wozuzyilatu vinthu vonse kulikonse.
Kale, monse mwenze akufwa cikomo ca macimo ŵanu.
Pa nsita yala mwenzokonkha njila iyipa ya mu calo, mwenzomvwila olamulila viŵanda va mululu, vulamulila ŵanthu asamvwila Mulungu.
Tonse tenze ngani ŵeve na kuti tenzonkhala kulingana na unkhalo uyipa, kucita vonse venzopangwa unkhalo uyipa na malingililo ŵasu. Kulingana na uwunthu wasu, sewo tuwamila kulangiwa na ukali wa Mulungu.
Koma lusungu ya Mulungu ni ikulu ngako, nipo cinthemwa cake pali sewo ni cikulu ngako,
kuti petenze akufwa ku macimo ŵasu etileta ku moyo na Kristu. Ni cisomo cake Mulungu kuti mupulumushiwe.
Mwa Kristu Yesu etiwusha notinkhazika pamo na yeve mu calo ca Kululu.
Ecita teti kuti atiwoneshe kulemela kwa cisomo cake cosapimiwa mu cinthemwa pa sewo mwa Kristu ku nsita zikuza.
Ni cisomo cake Mulungu kuti mupulumushiwe kupitila mu cicetekelo. Ni cikomolini ca mphamvu zanu koma ni cawanzi ca Mulungu, kuti munthu asazitukumule.

Mulungu etipanga sewo mwatilili, mwa Kristu Yesu etilenga sewo mu umoyo wa nchito iweme yecikonzekela kale kuti sewo ticite.
Kosaluŵa kuti mwewo musali Ayuda mwenze ŵa kunja, mwenzoyitiwa na Ayuda kuti, “nimwe wosasilimukiwa.” Enzomekela kusilimukiwa, cukanga kuti cenzokumya tyala miŵili yawo kosati mitima yawo.
Pa nsita yala mwenze patali na Kristu, mwenze alwendo na kuti mwenzelini ŵanthu wosaluliwa ŵa Mulungu. Mwenzeve citwa mu maumvwano, enzoyikiwa pa malayizyo ŵa Mulungu ku ŵanthu ŵake, nipo mwenzonkhala mu calo cino ciliye cilolelo ciliye soti na Mulungu.
Koma lomba mwa Kristu Yesu, mwewo mwenze patali noletewa pafupi na mlopa wa Kristu.
Kristu mwine ni mtendele wasu. Epanga vitwa viŵili kuŵa pamo. Yeve efwaya na muŵili wake ciwumba cenzoŵapatule noleta ulwani pakati pa Ayuda na asali Ayuda.
Elesha Matetulo ŵa Mose na malango ayake na myambo iyake, cikomo copangwa kupanga mitundu iŵili ya ŵanthu kuti uŵe mtundu umo wa lomba nopanga mtendele pamo na yeve.
Pa imfwa yake ya pa mtanda, Kristu elesha ulwani wawo, nipo kupitila mu mtanda eyika pamo mitundu yonse iŵili kuti iyanjane na Mulungu.
Tetyo, Kristu ewela noŵilizya Malizu Aweme ŵa mtendele kwa wonse – kwa mwewo musali Ayuda mwenze kutali na Mulungu, na kwa Ayuda, enze pafupi na yeve.
Ni kupitila mwa Kristu kuti sewo tonse, Ayuda na asali Ayuda, tufwika kwa Atata mwa Mzimu wamene uyu.
Motetyo, mwewo musali Ayuda nimwelini alwendo koma nimwe nzika pamo na atuŵa mtima nipo nimwe ŵa mu banja ya Mulungu.
Namwe, mwemangiwa pa maziko ŵa nthumi na aneneli, nipo Kristu Yesu mwine niye mwala wa pa ngondya.
Ni yeve okatilila ngʼanda yonse pamo noyipanga kuti iŵe ngʼanda ituŵa ya Asikulu.
Mwa Kristu namwe soti mumangiwa pamo na wonse kuŵa malo onkhalamo Mulungu mwa Mzimu.
Cikomo ca ici, newo Paulo nukulombelani. Nine womangiwa mu jele cikomo cotumikila Kristu Yesu noseŵenza mu malo mwa mwewo musali Ayuda.
Ni cendi mwecimvwa kuti Mulungu mu cawanzi cake wanipa iyi nchito kuyicita mu malo mwa mwewo.
Mulungu ewulula cisinsi cake nociziŵisha kwa newo. (Nalemba mwa pafupi pa ici,
keno mungaŵelenge mwa pafupi vanalemba, muwamila kuziŵa mwanumvwila va cisinsi ca Kristu.)
Mu nsita yapita, ŵanthu enzowuzyiwalini cisinsi ici, koma Mulungu waciulula lomba na Mzimu kwa nthumi na aneneli ŵake atuŵa.
Cisinsi ni cakuti kupitila mu Malizu Aweme ŵala asali Ayuda otolako citwa na Ayuda mu mashukisho ŵa Mulungu, ni ŵamo na ŵa mu muŵili umo noyaŵana mu malayizyo ŵecipanga Mulungu kupitila mwa Kristu Yesu.
Nenze mtumiki wa Malizu Aweme ŵamene mu cawanzi ca Mulungu ca pa citwa, cecinipa newo kupitila mukaseŵenzelo ka mphamvu zake.
Pakati pa ŵanthu wonse newo nine mtontho ngako, koma Mulungu enipa nchito iyi, yakuti niŵilizye kwa ŵanthu asali Ayuda va cuma cosaŵelengeka, cakutipa Mulungu mwa Kristu.
Enipa nchito yolaŵilila ŵanthu wonse vatiakaticitile Mulungu veciwamyilatu mwa cisinsi cake. Mulungu Nyamalenga wa vonse esunga cisinsi ici kale na kale, nsita ikaliyotatika.
Lomba, opangwa kuti kupitila mu mpingo, angelo na olamulila wonse ŵa mu calo ca Kululu aziŵe nzelu za Mulungu mu njila zosiyana.
Mulungu ecita ivi kuti vicitike cendi vecikonzekelatu mwa Kristu Yesu Asikulu ŵasu kale na kale, nsita ikaliyotatika.
Pakuti tumucetekela yeve, tingatweshe kutangʼa mtima kuvwendela kwa Mulungu mosakayika.
Numusengani lomba, kosati muwelele ku vuli cikomo cakuti numusawukilani, ngako–ngako muwamila kumekela cikomo cotamana kwangu.
Pa cikomo ici, nufukama pa menso pa Atata,
kufumila ku banja iliyonse ya Kululu na ya pansi kwatutola zina yendi.
Nusenga kwa Mulungu kufumila ku cuma ca ulemelelo wake akupeni kupitila mu Mzimu wake kuŵa na mphamvu mkati mwa sewo seka,
na kuti Kristu aŵe mu mitima yanu kupitila mu cicetekelo. Nusenga kuti muŵe na mizyu na maziko mu cinthemwa.
Motetyo, mwewo na atuŵa mtima muŵe na mphamvu zomvwisha kukwela, na kutalimpha, nakufupika, na kunoka kwake kwa cinthemwa ca Kristu mwacilili.
Eee, nusenga kuti muziŵe cinthemwa cake (cukanga kuti cingaziŵikelini ngako) nozuzyiwa na moyo wa Mulungu.
Ulemelelo uŵe kwa Mulungu, wamene mwa mphamvu zake zocita nchito mwa sewo, angatweshe kucita vinyinji kupula vatingasenge keno kulingilila.
Mulungu apokele mcinzi mu mpingo na mwa Kristu Yesu pa maluko wonse mpaka nsita zosasila. Amen.
Pa cikomo ici, newo wa mu jele cikomo cotumikila Asikulu, numukoseshani kuŵa na unkhalo wowamila kuyitiwa kwanu.
Mukokuŵa olicefya, olezya na opililana nsita zonse, mukokuŵa olekelelana mu cinthemwa,
yezyani ngako kuti musunge umozi wakukupani Mzimu na mtendele umumangani pamo.
Pali muŵili umo, Mzimu umo, ngani cilolelo cimo cecikuyitilani Mulungu.
Pali Asikulu ŵamo, na cicetekelo cimo, na ubatizo umo.
Pali Mulungu yumo ali Awisi ŵa wonse, na Asikulu pa vonse na woseŵenza kupitila mu vonse nokuŵa mu vonse.
Aliyense wa sewo wapokela cawanzi ca pa mbali culingana na cawatipa Kristu.
 Ngani Malembo olaŵila kuti: “Peciya Kululu ngako, etola ŵazya anyinji ŵecikata, nakupa vawanzi ku ŵanthu ŵake.” (
Keno malizu olaŵila kuti, “eciya Kululu,” niye kuti cutanthauza kuti cotatika ewela pansi ngako pa calo.
Kuti wala ewela pansi niye eciya Kululu ngako kuti azuzyiletu konse na yeve.)
Ni yeve “ecipa vawanzi ku ŵanthu.” Vawanzi vake kuti, ayakine aŵe nthumi na ayakine aneneli, ayakine alaliki, na ayakine soti aŵe abusa na asambizyi.
Ecita ivi kukonzekela atuŵa mtima ku nchito ya utumiki, kuti muŵili wa Kristu umangiwe.
Motetyo, posililila tonse tikawele pamo ku yumo wala ufwanika pocetekela na poziŵa Mwana wa Mulungu. Pati tikakule na kufwika pa muyezyo ngawo wa Kristu.
Tikaŵelini soti malucece okankhiwa–kankhiwa na cinkhuka, nokankhiwa uku na uku na vimphepo va visambizyo va ŵanthu ŵa wenye opumvyisha ŵanthu nakucenjelesha kwawo.
Koma polaŵila vyendi mu mtima wa cinthemwa, tikokula mu vonse mwa Kristu, wamene ali mutu,
wamene opanga muŵili wonse kuŵa pamo, na vizo vonse kuŵa pamo vokatizyana. Motetyo, cizo ciliconse cuseŵenza mowamila nipo muŵili wonse ukula nolimanga mu cinthemwa.
Mu zina ya Asikulu, nukuwuzyani nipo nulaŵilisha kuti musayende soti ngani mwakucitila ŵa kunja pokonkha malingililo ŵawo aliye nchito
na malingililo ŵanu ali mu mfinzi. Aliye citwa mu umoyo wakuŵapa Mulungu, pakuti paliye cakuziŵa nipo ali na nthota.
Esoŵa nsoni zonse: elitwala ku vinthu viyipa nocita vinthu viliye mcinzi mosalisusha.
Umu ni mwamenelini mwemwisambilila va Kristu,
ni cendi mwecimvwa va yeve, ngani ŵanthu omukonkha mwisambizyiwa vyendi vili mwa Yesu.
Tetyo, fumyamoni va kale va umunthu wanu vecenekeka na vokumbwila va wenye wake.
Mitima yanu na malingililo ŵanu apangiwe ŵa lomba.
Na kuti muwamila kuvwala umunthu wa lomba, wepangiwa mu linganizyo ya Mulungu mu cilungamo cendi na kutuŵa.
Osatala soti wenye, yumo wa mwewo owamila kulaŵila vyendi ku muyake, cikomo tonse nise ŵamo mu muŵili wa Kristu.
 “Keno wakalipa, usaleke ukali wako kuti ukutwale ku cimo,” osaŵa na ukali mpaka zuŵa kuloŵa.
Osamupa mpata Satana.
Kuli ŵala enzoyiŵa, lekani kuyiŵa notatika kuseŵenza na mphamvu, kucita vinthu va nzelu na manja ŵanu, kuti mungayavyileko ayanu osoŵewa.
Osaseŵenzesha malizu ayipa, koma malizu oyavya na Wokosesha mtima ngani mwakungapangwikile kuti ayanu amvwe nophindula nawo malizu wanu ŵamene awo.
Osakwinyililisha Mzimu Mtuŵa wa Mulungu, ali cisimikizyo ca mwine pa mwewo pa nsiku ya cimangululo.
Fumyamponi luyipilwa, ukali, kulaŵilisha, kutafula, kupya mtima, na malingililo ayipa.
Mu malo mwake, muŵe na lusungu na mtima wolezya nolekelelako ayanu, ngani mwakukulekelelani Mulungu mwa Kristu.
Pakuti nimwe ŵana wotemweka ŵa Mulungu, muwamila kuŵa ngani yeve.
Motemwana ngani Kristu mwecititemwela sewo, notwala moyo wake cikomo ca sewo. Elitwala ngani ni cotwala conunkhila na nsembe yotemwesha Mulungu.
Pakuti nimwe ŵanthu ŵa Mulungu, ni ciwemelini kuti nkhani za ucende keno za ciwelewele keno zolitemwa zolaŵiliwa pali mwewo.
Ni ciwemelini kuti mwewo molaŵila malizu ayipa, wotukana na ŵa uzende koma molaŵila malizu otembezya Mulungu.
Muziŵe kuti munthu aliyense wa ucende, wa kacenche ocita lunkhumbwa (pakuti lunkhumbwa ili ngani mafano) akaloŵelini nawo mu Ufumu wa Kristu na Mulungu.
Osazomezya aliyense kukupusishani na malizu ŵa wenye, pakuti ni cikomo ca ivi vinthu voteti ukali wa Mulungu uwela pali ŵala osamumvwila.
Motetyo, osakatizyana nawo ŵanthu woteti.
Namwe kale mwenze mfinzi, koma lomba nimwe kuŵala mwa Asikulu. Tetyo, mukonkhala ngani ŵana akuŵala.
Pala pali kuŵala pofwanika soti uweme wonse, cilungamo conse, na cendi conse.
Muwoyezya–yezya kuziŵa vingatemweshe Asikulu.
Musakatizyane nawo ŵanthu ocita vinthu viliye nchito va mfinzi, koma muŵawulule.
Ni ca nsoni ngako cukanga kulaŵila vakucita mu cisinsi.
 Koma ciliconse cuwululika na kuŵala cuwonekela,
pakuti ciliconse cuwululika cikuŵa kuŵala. Niye cikomo cake olaŵila kuti: “Uka wewo uli lele, uka ku imfwa, na kuti Kristu akusanikile.”
Motetyo, muŵe wocenjela mu unkhalo wanu. Osaŵa ngani ŵanthu wosaziŵa, koma ngani ŵanthu ŵa nzelu.
Ŵani ŵa kapamphu, osataya nsita yanu pa tyala, pakuti masiku ŵano ni ayipa.
Ni cikomo cake, osaŵa vipuŵa, koma yezyani kufwana cakupangwa Asikulu.
Osakolwa na vinyu, pakuti kukolwa kukucenekeni, koma muzuzyiwe na Mzimu.
Molaŵizyana yumo na muyake na malizu ŵa Masalimo, na nzimbo za Mulungu, imbani kwa Asikulu nomucinzika mu mitima yanu.
Muwotembezya Mulungu Atata nsita zonse cikomo ca zonse, mu zina ya Asikulu ŵasu Yesu Kristu.
Mwewo muyopa Kristu muwomvwana.
Mwewo anakazi, muwomvwila analume ŵanu ngani mwamumvwila Asikulu.
Pakuti mwanalume ni mutu wa mkazi wake, ngani Kristu ni mutu wa Mpingo wamene uli muŵili wake, nipo yeve mwine ni mpulumushi wa Mpingo.
Tetyo, anakazi awomvwila analume ŵawo pa vonse ngani Mpingo umvwila Kristu.
Analume, temwani anakazi ŵanu ngani Kristu otemwa mpingo wake notwala moyo wake pa Mpingo.
Ecita ici kuwutuŵisha powusuka na manzi nipo na malizu ŵake.
Epangwa kuti akawupanamike pa menso pake uli na ulemelelo, uliye cilema, keno mankhwinya, keno kanthu kalikonse koyifya, koma ukaŵe utuŵa na wa ngwilyo cendi.
Motetyo, analume owamila kutemwa anakazi ŵawo ngani mwakutemwela miŵili yawo. Pakuti wala otemwa mkazi wake otemwa muŵili wake.
Paliyiletu otinkha muŵili wake, koma owulyesha nowusamalila luweme, ngani Kristu mwakucitila ku mpingo.
Ocita teti cikomo cakuti mpingo ni muŵili wake, nipo sewo nise vizo vake.
 Pala Malizu ŵa Mulungu olaŵila kuti, “Ni cikomo cake mwanalume okosiya awisi na anyina na kuyopatikizyana na mkazi wake, nipo aŵili aŵa akaŵe muŵili umo.”
Malizu aŵa, otiwululila cisinsi cotangʼa, niye kuti cisinsi ici cukumya Kristu na Mpingo.
Koma olaŵila soti va mwewo, kuti mwanalume aliyense awotemwa mkazi wake ngani mwakulitemwela mwine, nipo mwanakazi awoyopa mulume wake.
Mwanamwe, pakuti nimwe ŵake ŵa Asikulu, muwomvwila avyazi ŵanu, pakuti ici ni cinthu ciweme cocita.
“Twalani mcinzi kwa awusu wanu na anyina wanu” – iyi ni tetulo yotatika ili na layizyo iyikiwapo:
 “Kuti vonse viyende luweme na mwewo nakuŵa na moyo utali mu calo.”
Mwewo aziwusu wasu osakalifya ŵana ŵanu, koma muwoŵalela poŵalangiza noŵasambizya mu umoyo wa Cikristu.
Ŵazya mvwilani asikulu wanu na wowa notutumila. Muwocita teti na mtima wa cilungamo ngani mucitila Kristu.
Citani ici osati cikomo cakuti okuwonani akutembezyeni, koma ngani ŵazya ŵa Kristu, ocita cakupangwa Mulungu kufuma ku mitima yanu.
katani nchito zanu na mtima wonse ngani mutumikila Asikulu, osati ŵanthu.
Kumbukani kuti Asikulu azeamuwezyeleni monse pa nchito ziweme zamucita, cukanga kuti nimwe ŵazya keno ŵa ufulu.
Mwewo asikulu, mukocita cimozi–mozi ku ŵazya ŵanu, osaŵayofya, pakuti muziŵa kuti Asikulu ŵanu monse ali Kululu, na kuti kuliye msalulo kwa ŵeve.
Posilizyila nikuti, ŵani otangʼa mwa Asikulu popitila mu mphamvu zake.
Vwalani vida va nkhondo vakumpani Mulungu, kuti mutweshe kupanama na kulwana na wenye wa Satana.
Pakuti tulwanalini na ŵanthu, koma tulwana na maufumu, maulamulilo na mphamvu za mu calo cino ca pansi ca mfinzi, koma soti na viŵanda va mululu.
Tetyo, vwalani vovwala va nkhondo lomba! Kuti nsiku iyipa ikayowela, muzetweshe kulwa na kuti mukayocita vonse mukapaname nji.
Tetyo, nkhalani wokonzeka, povwala vyendi ngani bande yomangisha mu luwunda; vwalani cilungamo ngani vovwala vocingilizya pa nganga panu.
Nipo kapamphu kanu poŵilizya Malizu Aweme ŵa mtendele kaŵe ngani nkhwaŵilo zanu.
Nsita zonse muŵe na cicetekelo ngani vishango vanu vokucingilizyani, vatimukovikila mimvwi yonse yoyaka mulilo wa Satana.
Zomelani cipulumusho ngani visote vanu, na Malizu ŵa Mulungu ngani vipula vakupani Mzimu.
Muwolomba mu Mzimu nsita zonse nosenga Mulungu pa vamupangwa. Ŵani celu na wotangʼa pamulombela atuŵa mtima.
Monilombelako nane soti. Musengeni Mulungu kuti anipe malizu ŵa cilungamo kuti nikakonkholole cisinsi ca Malizu Aweme mosacita wowa.
Nine kazembe wa Malizu Aweme, cukanga mu jele. Tetyo, lombani kuti nipitilizye kuŵilizya mosacita wowa, ngani mwanupangwikila.
Tikiko, mkwasu wotemweka, nyanchito wocetekeleka mu nchito ya Asikulu, akupeni nkhani ya newo, kuti muziŵe mwanilili.
Ni cikomo cake numutuma yeve kwa mwewo kuti akuwuzyeni mwatilili tonse nokutangʼishani.
Mulungu Atata na Asikulu Yesu Kristu akupeni mwenekwasu monse mtendele, cinthemwa na cicetekelo.
Cisomo ca Mulungu ciŵe na mwewo monse mutemwa Asikulu ŵasu Yesu Kristu na cinthemwa cosasila.
Paulo na Timoteyo, ŵazya ŵa Kristu Yesu. Tulembela wonse atuŵa mtima mwa Kristu Yesu onkhala ku Filipo, pamo na akulu ololesha pa va mpingo na atumiki.
Mulungu Awusu wasu na Asikulu ŵasu Yesu Kristu akucitileni cisomo nokupani mtendele.
Nsita zonse nikakukumbukani nutembezya Mulungu wangu.
Nsita zonse mu malombelo ŵangu nukulombelani mwewo monse, nulomba na cimwemwe.
Cikomo ca mwamwaniyavyila mu nchito ya Malizu Aweme kufumila pa nsiku yotatika mpaka lomba.
Tetyo, nunkhala wosimikizyila kuti Mulungu, etatika nchito iweme mwa mwewo apitilizye mpaka kusilizya pa nsiku yowela soti ya Kristu Yesu.
Ni coniwamila newo kumvwa moteti va mwewo monse, cikomo cakuti nili namwe mu mtima mwangu; cukanga kuti nili mu maunyolo, kucingilizya nosimikizya Malizu Aweme, mwewo monse tuyaŵana na newo cawanzi ca Mulungu.
Mulungu angacitile umboni mwanukuyewelani na cinthemwa ca Kristu Yesu mwine.
Lombelo yangu ni yakuti cinthemwa canu cipitilile kukulila–kulila pamo na nzelu na kumvwisha vinthu vozama.
Tetyo, mukoziŵa kusalula vinthu viweme, kuti pa nsiku yowela Kristu akakufwaneni nimwe atuŵa mtima, na osayifya.
Moyo wanu ukaŵe wozula na vitwalo va cilungamo kufumila mwa Yesu Kristu, kuti ŵanthu wonse acinzike nokupa ulemelelo kwa Mulungu.
Mwenekwasu, nupangwa kukuziŵishani kuti vanicitikila, vaŵa voyavya kutwala pa nthangu Malizu Aweme.
Ni cikomo ca ici asilikali wonse olonda linga, na ayakine wonse kuno, aziŵa kuti nili mu jele, cikomo cakuti nine nyanchito wa Kristu.
Kuŵa kwangu mu jele, kwepangisha enekwasu anyinji kutangʼa mtima mwa Asikulu. Nipo oŵilizya Malizu ŵa Mulungu osacita wowa.
Alipo ayakine oŵilizya Kristu cikomo ca ukwa notemwa mkangano. Koma alipo ayakine oŵilizya na malingililo aweme.
Osilizyila oŵilizya cikomo ca cinthemwa, pakuti woziŵa kuti Mulungu eniyika muno kuti nicite nchito yocinjilizya Malizu Aweme.
Koma otatika ŵala oŵilizyalini Kristu mu vyendi. Oyingozitemwa ŵeka, nopangwa kuyikililapo voŵaŵa panili mu jele muno.
Paliye kanthu! Keno oŵilizya mu wenye, keno mu vyendi, malinga Kristu oŵilizyiwa pamene apo nusangalala.
Nilekelini kutemwa poziŵa kuti cikomo ca malombelo ŵanu na poyavyiwa na Mzimu Mtuŵa wopewa na Yesu Kristu, nimangululiwe.
Tetyo, nulindila na cicetekelo na mtima wonse kuti nicitelini nsoni. Newo nulindila kuti nikose mtima kulaŵila patuŵa, kuti lomba, ngani nsita zonse, Kristu acinzikiwe mwa newo, cukanga nili na moyo keno kumwalila.
Kwa newo, kuŵa moyo ni cikomo ca Kristu, kumwalila cingaŵe soti ca phindu.
Koma nikaŵa na moyo, kunganipe shuko yakuti ningacite nchito yowonesha vitwalo, nuziŵalini keno ningasalulepo vinji?
Nine wongʼambika pakati pa viŵili ivi: Nupangwishisha kuti nilute kuyokuŵa na Kristu, cili ciweme kupula vonse;
koma ni copangwika ngako kwa mwewo kuti niŵe mphela–mphela mu muŵili.
Mosushika na ici, nuziŵa kuti niŵepo mphela na kupitilizya na mwewo monse mu citukuko na cimwemwe mu cicetekelo,
na soti kuti nikayowela muzaŵe naco cikomo comekela mwa Kristu Yesu, pa cawacita yeve mwa newo.
Cikulu ni cakuti, unkhalo ŵanu uŵe wokatizyana na Malizu Aweme ŵa Kristu. Tetyo, cukanga nikawele keno osawela kuzokuwonani, keno kumvwa tyala va mwewo, nikaziŵe kuti nimwe opanama nji mu mzimu umo, mokatizyana kulwa nkhondo cikomo cocetekela Malizu Aweme,
osalola kuti alwani ŵanu akokuyofyani pa kanthu kalikonse, vamene ivi vikaŵasimikizyile kuti ŵeve akacenekeke, koma mwewo mukapulumuke. Mulungu niye ŵatiakakucitileni ivi.
Pala yeve ekupani shuko, osati yocetekela tyala Kristu yayi, koma ya kumvwa voŵaŵa cikomo ca yeve.
Mwewo soti mulwe nkhondo yala yemweniwona kulwa, yanikalikulwa ngani mwamumvwila.
Mosakayika, moyo wanu mwa Kristu ukukoseshani mtima. Cinthemwa cake cumufumyilani nkhawa cikomo cakuti mukuŵa na mtima umo mwa Mzimu Mtuŵa nipo mumvwila ayanu lusungu na citinthi.
Tweshani cimwemwe cangu mu vocita vanu pokatizyana malingililo na kutemwana cimozi–mozi, kuŵa na mtima umo na malingililo ŵamo.
Osacita kanthu na mtima wozitemwa keno wolicisha. Koma ŵani wolicefya, nipo aliyense akowona ayake kuti ni wopula yeve.
Osapangwa tyala vowamila mwewo mweka, koma soti vowamila ayanu.
Nkhalani na mtima ngani wenze na Kristu Yesu:
Uyu cendi–cendi enze Mulungu kutatikila kale, koma yeve aliyoyezye mwa mphamvu zake kuti alingane na Mulungu ni cinthu cakuti akatishe.
Koma yeve elisisha nipo cendi–cendi enze muzya, nonkhala munthu ngani ŵanthu wonse.
Ali na mawonekelo ŵa umunthu ezicefya, nonkhala omvwilila mpaka imfwa, imfwa yake ya pa mtanda.
Cikomo ca ici Mulungu emuyimya kopitilila, nomupa zina yopitilila mazina wonse.
Ecita ivi kuti pakumvwa zina ya Yesu, nkhokola zonse zizezifukame, Kululu, pano pansi na pansi pa calo,
Lulimi iliyonse izezomelezye patuŵa kuti, “Yesu Kristu na Asikulu,” ku ulemelelo wa Mulungu Atata.
Tetyo, mwewo wotemweka ŵangu, pakuti mwaŵa omvwila Mulungu nsita zonse, lomba mupitilizye kuseŵenzela pa cipulumusho canu na wowa na motutumila. Citani ici osati tyala panili namwe koma ngako–ngako panililini namwe.
Pakuti Mulungu niye oseŵenza mwa mwewo, kuti mukopangwa, na kuti mukocita vumuwamizya yeve.
Mukocita vonse paliye kudandaula na kususha,
kuti muŵe muliye ŵanga na osayifya, ŵana ŵa Mulungu aliye cilema ciliconse pakati pa luko yosalungama na ya wenye. Pakuti pa ŵanthu oteti, muŵala ngani mwazuwonekela nyenyezi pa calo ca pansi.
Ngani mwemwekatilila ku malizu akupa moyo. Tetyo, newo nikaŵe naco comekela pa nsiku yowela soti Kristu. Pakuti pamene apo pakaziŵike kuti nchito yangu iliyocitike pa tyala nipo niliyowutuke pa tyala pa mpikishano wa luŵilo.
Koma cukanga kuti nukupa moyo wangu ngani nsembe pamo na mwewo cikomo ca cicetekelo, nusangalala, nipo nusangalala namwe pamo.
Cimozi–mozi namwe mukosangalala noyaŵana cimwemwe nane pamo.
Keno Asikulu Yesu olola, nili naco cilolelo cakuti nikatume Timoteyo kwanu mmangu, kuti mtima wangu unkhale pansi nikamvwa va uko.
Niliye muyakine ali na mtima wosamala va mwewo ngako–ngako.
Pala aliyense woyingopangwa vowamila yeve yeka osati vowamila Yesu Kristu.
Koma muziŵa kuti unkhalo ŵa Timoteyo ni wosimikizyika kale kuti ni uweme. Muziŵa soti kuti eseŵenza mokatizyana nane nchito yoŵilizya Malizu Aweme, ngani mwana na awisi.
Nulindila lomba kumutumizya kwa mwewo mmangu, nikaziŵa mwavitiviyendele vinthu.
Koma nucetekela kuti, Asikulu akanilola nane nikawele mmangu kwamene uko.
Nalinga kuti nikutumizyileni munekwasu wala, Epaflodito. Mwemutuma kuti azaniyavye pa vosoŵa vangu, waseŵenza nchito iweme na kulwa nkhondo ya mu uzimu pamo na newo.
Omuyewani monse, nipo ni wosatemwa poziŵa kuti mwecimvwa vakuti enzolwala.
Ni cendi enze elwala ngako pafupi–fupi kufwa. Koma Mulungu emucitila lusungu. Aliyocitile lusungu uyu yeka, koma soti na newo kuti citinthi cangu osati ciŵe cosanzikizyana cikomo ca imfwa yake.
Cikomo cake nupangwishisha kuti nimutumizye kwa mwewo kuti pakuzomuwona soti mukasangalale, soti kuti nkhawa yangu icepeko.
Mupokeleleni mwa Asikulu na cimwemwe cikulu. Ŵanthu woteti mukoŵacitila mcinzi.
Ni cikomo cakucita nchito ya Kristu, uyu enze pafupi–fupi kufwa. Ezitwala osayopa, kutaya moyo wake kuti akoniyavya pa vamuliyetweshe kuniyavya.
Mwenekwasu, posilizya nulaŵila kuti, “Mukokuŵa osangalala mwa Asikulu.” Ni coniŵevyalini kukulembelani soti malizu aŵa, cikomo cakuti akuyavyeni kusamalila cicetekelo canu.
Cenjelani nawo ŵanthu ali nawo unkhalo ngani wa imbwa, ŵeve ocita viyipa, ŵanthu ocita msilimuko ku muŵili tyala.
Pala ni sewo amusilimuko ngawo–ngawo, tulambila Mulungu motanguliliwa na Mzimu Mtuŵa, nipo tumekela noliwonesha mwa Kristu Yesu. Tumekelalini pa myambo ya muŵili tyala.
Koma newo soti nenzotwesha kumekela myambo ya muŵili iyi. Koma keno alipo muyakine olingilila kuti ali naco cikomo comekela pa myambo ya muŵili yoteti, newo nili naco cikomo copitilila apo.
Newo nesilimukiwa pa nsiku ya cisanu na citatu penevyalika. Newo nine wa ku Isilayeli, wa mkoka wa Benjameni, Muhebeli ngaye–ngaye wovyalika mwa makolo ŵa Cihebeli. Tikalaŵila va Matetulo ŵa Ciyuda, nenze wa cipani ca Afalisi wosunga Matetulo ŵa Mose.
Nipo nenze na kapamphu kakulu, tetyo nenzotamanisha mpingo wa Kristu. Kulaŵila cilungamo copezeka pokonkha Matetulo, newo nenzeve coyifya.
Koma cikomo ca Kristu, venenzoyezya kuti ni va phindu kale lomba nuviwona kuti viliye phindu.
Ni cendi, vonse nuviwona kuti ni vosaphindula polinganizya na phindu yopula yoziŵa Kristu Yesu, wamene na Asikulu ŵangu. Cikomo ca Kristu uyu nitaya vonse, noviyezya viswaswa kuti pocita tetyo phindu yangu iŵe Kristu,
nipo yeve na newo tiŵe ŵamo. Nuyezyalini soti pa neka kuŵa wolungama, pokonkha Matetulo. Lomba nili naco cilungamo copewa kufumila mu cicetekelo mwa Kristu, cilungamo cofumila kwa Mulungu, copokelelewa pa kucetekela.
Canupangwa ni cakuti nimuziŵe Kristu, na mphamvu zimuwukisha kwa akufwa. Nupangwa soti kumvwa voŵaŵa pamo na yeve nolingana naye pa imfwa yake,
mu cicetekelo cakuti nane nikawukishiwe kwa akufwa.
Nulaŵilalini kuti natola kale vonse ivi, keno kulaŵila kuti nine wosayifya. Koma nikaluwutuka noyezya–yezya kuti nizitole, pakuti niye colinga ca Yesu Kristu ponikopa kuti niŵe wake.
Mwenekwasu, nulingililalini kuti nazitola kale. Koma pali cinthu cimo canucita: nikuluŵako va ku vuli, na kuyezya–yezya kuluta pa nthangu.
Nuwutukila ku nsilililo kwa mpikishano wa luŵilo iyi, kuti nikapokele cilambu Kululu, ceciniyitilapo Mulungu kufumila mwa Kristu Yesu.
Sewo tonse ŵamene tili akulu pa umoyo wasu wa uzimu, tiŵe na mtima uyu. Koma keno pali ayakine ali na malingililo osiyana na aŵa, Mulungu amusanikileni.
Cukanga vili tetyo, tipitilizye na vokonkhapo, tisatayepo kanthu pa vyendi vatucetekela mpaka lomba.
Mwenekwasu monse pamo mukonikonkha ngani cisanzo nipo mukoŵalolesha ngako woyenda mu njila yanuŵapa.
Naŵa nukuwuzyani kanyinji–kanyinji, nipo lomba nuwelezya soti molila misozi, kuti pali anyinji ali na unkhalo ŵawo osimikizyila kuti okatizyanalini na mtanda wa Kristu.
Masilizyilo ŵawo ni kucenekeka. Vosangalasha muŵili tyala niye vili ngani Mulungu wawo. Vakumekela ni vinthu vakuti ŵeve enzopangwika kucita navo nsoni, koma ŵeve oyingoyika mtima pa va pano pansi veka.
Sewo kwasu ngako–ngako ni Kululu nipo tulindila Mpulumushi wasu niye Asikulu Yesu Kristu.
Uyu akayalushe miŵili yasu yolefuka kuti iŵe yolingana na muŵili wake wa ulemelelo. Akacite ivi na mphamvu zake zili na ulamulilo pa vonse.
Mwenekwasu, numutemwani koma soti numuyewani. Munisangalasha nipo nimwe cilambu cangu canumekela. Otemweka ŵangu, tangʼani mtima mokatizyana na Asikulu.
Yuwodiya na Sintikeyo, numusengani kuti muŵe omvwana, mwa Asikulu Yesu.
Na wewo soti niwe muyangu, ngaye–ngaye wocetekeleka nupangwa wewo kuti uŵayavye anakazi awo. Pala ŵeve eseŵenza na mphamvu pamo na newo poŵilizya Malizu Aweme, pamo na Kelemesi na anyanchito ayangu wonse, ŵamene mazina ŵawo ni wolembewa mu buku ya moyo.
Muwosangalala mwa Asikulu nsita zonse. Nuwelezya soti: “Muwosangalala.”
Kufasa kwanu kukowonekela pa menso pa ŵanthu wonse. Asikulu Yesu ali pafupi.
Osacita nkhawa na kanthu kalikonse, koma mu malombelo ŵanu wonse mukosenga Mulungu vamusoŵani, nipo nsita zonse mukosenga na mtima wotembezya.
Potetyo mtendele wofumila kwa Mulungu, uli wopula nzelu zonse za ŵanthu, usunge luweme mitima yanu na malingililo ŵanu mwa Kristu Yesu.
Posililila, mwenekwasu, mukoyika mtima pa vilivonse viweme ngako na volumbika, ngani ivi: vinthu vowona na vocinzikiwa, vinthu volungama, vituŵa, votemwesha na va mcinzi.
Mukocita vamwesambila na kupokela kufuma kwa newo koma soti vemwicimvwa na vamwewona. Pamene apo Mulungu wotipa mtendele aŵe namwe.
Nasangalala ngako mwa Asikulu kuti lomba, papita nsita itali, mwatatika soti kuwonesha kuti munikumbukila. Ni cendi munikumbukila, koma musoŵa tyala mpata wakuti muwoneshe.
Nulaŵilalini ivi modandaula kuti nusoŵa kanthu, pakuti newo nasambila kuŵa wokhutila na vanili navo.
Kuŵa wozingwa nukuziŵa, kuŵa wolemela nukuziŵa soti. Pa vonse nesambilapo cisinsi cake cokuŵa wokhutila panafwana cakulya keno nili na njala, panili na vinyinji keno niliye.
Ningacite vonse cikomo ca Kristu onipa mphamvu.
Koma soti mwicita luweme kuniyavya pa matamano ŵangu.
Mwewo Afilipo, muziŵa kuti penefuma ku Masedoniya, masiku otatika ŵala oŵilizya Malizu Aweme, penzeve mpingo uyakine wenekatizyana nawo pa zopangwika kupa keno kupokela, koma mwewo mweka.
Penenze ku Tesalonika, mwetumizya kanyinji–kanyinji voniyavya pa vosoŵa vangu.
Mtima wangu ulilini pa vawanzi vanu vamunipa, koma canupangwa ni cakuti pa va muli navo, payikiwepo vinyinji.
Napokela vonse, nipo nili navo vinyinji. Nili navo vonse vopangwika lomba, cikomo cakuti napokela kwa Epaflodito vamwenitumizyila. Vili ngani cotwaliwa conunkhila luweme, keno nsembe yopokelewa na Mulungu nipo yomutemwesha.
Mulungu wangu ali naco cuma cinyinji, nipo mwa Kristu Yesu akupeni vonse vumusoŵani.
Mulungu Awusu wasu acinzikiwe mpaka nsita zosasila. Amen.
Mu zina ya Kristu Yesu munipeleko moni kwa atuŵa mtima mu mpingo. Okupani moni enekwasu ŵa nili nawo pamo kuno.
Wonse atuŵa mtima ŵa nili nawo kuno okupani, moni ngako–ngako ocita nchito ku ngʼanda ya Mfumu ya ku Roma.
Cisomo ca Asikulu Yesu Kristu ciŵe namwe.

Ni newo Paulo, nthumi ya Kristu Yesu mu kupangwa kwa Mulungu, na Timoteyo mkwasu.
Tulembela mwewo wosaluliwa na Mulungu onkhala kwa Akolose, akwasu wocetekeleka mwa Kristu. Mulungu Awusu wasu akucitileni cisomo nokupani mtendele.
Tutembezya Mulungu, Awisi wa Asikulu ŵasu Yesu Kristu nsita zonse patumulombelani.
Tutembezya cikomo cakuti tamvwa kuti mucetekela Kristu Yesu, nipo mutemwa atuŵa mtima wonse.
Musangalala cikomo cakuti muziŵa kuti muli na cicetekelo cikulu. Mwecimvwa kale va cicetekelo mu malizu ŵa vyendi, ali Malizu Aweme.
Malizu Aweme awela kwanu, otwala vitwalo pa calo conse ca pansi, ngani mwakucitila soti pakati panu, kutatikila nsiku yemwecimvwa nomvwisha cisomo ca Mulungu mu vyendi.
Mwecimvwa ivi kufuma kwa Epaflasi, nthumi muyasu wotemweka. Yeve oseŵenzela Kristu mocetekeleka mu malo mwanu.
Etiziŵisha va cinthemwa canu mu Mzimu.
Ni cikomo cake, kutatikila pa nsiku yeticimvwa va mwewo tikaliyoleka kumulombelani kuti Mulungu amuzuzyeni na nzelu na malingililo kuti mumvwishishe vakupangwa yeve.
Motetyo, muyezye kuyenda mu njila zakupangwa Asikulu, noŵatemwesha pa vonse, pa kukata luweme nchito zosiyana–siyana, moyo wanu uzeuwoneshe vitwalo, nokula mu nzelu za Mulungu.
Tulomba kuti Mulungu akutangʼisheni na mphamvu yake ya mcinzi na mitima yofewa na yosangalala.
Nipo tulomba kuti totembezya Atata, ekupangani mwewo kuti muzemupokele nawo mashukisho wonse ŵakusungila ŵanthu ŵawo mu Ufumu woŵala.
Etizyosha ku mphamvu ziyipa za mu mfinzi notileta mu Ufumu wa Mwana wake wakutemwa.
Mwa yeve, Mulungu etinunula, niye kuti etilekelela macimo ŵasu.
Kristu niye cimvwili–mvwili ngaco–ngaco ca Mulungu wosawoneka. Yeve niye mwana wake wotatika, wopingula volengewa vonse.
Kupitila mwa yeve, Mulungu elenga vonse va Kululu na va pano pansi, vowoneka na vosawoneka, mafumu, akulu–akulu, ŵa maulamulilo na ŵa mphamvu ayakine wonse. Mulungu elenga vonse kuwelela mwa yeve.
Yeve enzepo vinthu pepenzeve, mwa yeve vinthu vonse vukatizyana pamo.
Yeve niye soti Mutu wa Mpingo, uli muŵili wake. Niye kutatika kwake, wotatika mwa owuka kwa akufwa, kuti pa vonse yeve aŵe wopula cendi.
Kwiwamila Mulungu kuti umulungu wake wonse uŵe mwa Kristu.
Mwa yeve Mulungu epangwa kuleta pamo vinthu vonse na yeve mwine, va pano pansi na va Kululu. Ecita tetyo poleta mtendele popitila mu imfwa ya Mwana wake pa mtanda.
Mwewo kale mwenze kutali na yeve, na malingililo ayipa, nocita viyipa.
Koma lomba Kristu wakuletani pamo pa imfwa yake, kuti amutwaleni atuŵa, aliye ciŵanga keno ciyipa ciliconse.
Koma lomba mukokuŵa onkhazikika na otangʼa pa maziko ŵa cicetekelo canu, osakankhiwa pa cilolelo cofumila ku Malizu Aweme ŵemwecimvwa. Malizu Aweme aŵa aŵilizyiwa ku ŵanthu ŵa pa calo conse ca pansi, nipo Mulungu niye enipa newo, Paulo, nchito ya utumiki.
Lomba nasangalala kuti numusaukilani, pakuti pakumvwa voŵaŵa ivo nusilizya mu muŵili mwangu vosilizya va mu matamano Akristu kuyavya muŵili wake, niye kuti Mpingo.
Niye kuti newo nine mtumiki wa Mpingo wamene uyo, pakuti Mulungu niye enipa nchito yoŵilizya malizu ŵake mwa mphamvu.
Malizu awo ni cisinsi ca pansi cenze cofisika kufumila ku maluko wonse, koma lomba Mulungu eŵawululila atuŵa mtima.
Cilingo ca Mulungu nikuziŵisha ŵanthu kuwama kwake kwa cisinsi ico, na mcinzi wake pakati pa ŵanthu asali Ayuda. Cisinsi ico ni cakuti Kristu ali mwa mwewo, nipo yeve okupani cicetekelo ca kuzopokela mcinzi.
Kristu wamene uyo niye watuŵilizya. Tucenjezya nosambizya ŵanthu wonse na nzelu zatili nazo. Pakuti tupangwa kuyaluzya munthu aliyense kuti aŵe muweme mwa Kristu.
Ni cikomo ca ici canuseŵenzela ngako na mphamvu ya Kristu yamene yuseŵenza mwa newo.
Nupangwa kuti muziŵe kuti numusawukilani ngako, mwewo na ayanu ŵa ku Lawodikeya, na ayakine wonse ŵanikaliyowonana nawo menso na menso cinkhalile.
Nupangwa kuti ivi viŵakoseshe mtima, nipo awokatizyana pamo mu cinthemwa, awokuŵa wozuzyiwa na nzelu zomvwisha vinthu. Motetyo, azaŵe woziŵa cisinsi ca Mulungu culaŵila va Kristu.
Mwa yeve muzemufwane cuma conse cofisika, niye kuti nzelu na unkhalo uweme.
Nulaŵililatu ivi, kuyopa kuti muyakine angakuwuzyeni malizu ŵa wenye.
Cukanga nililini namwe pamo mu muŵili, koma nili namwe mu mzimu, kusangalala namwe mu mndandanda uweme notangʼa kwa cicetekelo canu mwa Kristu.
Lomba pakuti mwisambizyiwa kuti Kristu Yesu ni Asikulu wanu, tetyo, myoyo yanu yuwamila kukatizyana na yeve.
Muŵe ozika mizyu mwa yeve. Mupitilizye kumanga moyo wanu pali yeve, na kuti muwamila kuŵa okoselela mu cicetekelo cemwesambila. Nipo muŵe otembezya ngako.
Ŵani celu kuti musaŵe ŵazya kupitila mu malizu ŵa tyala na nzelu za wenye. Iyi ni myambo yofuma ku ŵanthu keno ku malingililo ŵa calo ca pansi. Osati kufuma kwa Kristu.
Pakuti mu muŵili wa Kristu, umulungu wonse ukuŵa wotangʼa.
Nipo mwa Yeve mwewo mwipewa moyo wonse wacinkhalile. Yeve niye mutu wopingula maulamulilo wonse na mphamvu zonse zosawoneka.
Mwa yeve mwicita ngani mwisilimukiwa, osati kusilimuka kwa ŵanthu yayi, koma kuvula unkhalo wanu wotemwa viyipa; kusilimuka kwakucita Kristu ni kwamene uku.
Pemwibatiziwa mwiyikiwa pamo na Kristu mu ubatizo, nipo mwiwukishiwa pamo na yeve kupitila mu cicetekelo mu mphamvu ya Mulungu emuwukisha kwa akufwa.
Mwewo kale mwenze akufwa cikomo ca macimo ŵanu pakuti mwenze mukaliyotendewa ku unkhalo uyipa. Koma Mulungu emupani umoyo na Kristu, notilekelela macimo ŵasu wonse.
Mulungu efafaniza kalata ya nkhongole zasu zitiletela milandu, noyifumyapo poyikhokhomela pa mtanda.
Motetyo, Mulungu eŵapoka maufumu na maulamulilo wonse, nipo pa menso pa ŵanthu wonse eŵayendesha ngani akayidi pa pelete wosekelela kupula kwake.
Munthu aliyense osati amupeni mlandu pa nkhani ya cakulya, keno cakumwa, keno vokumya masiku acisangalalo, keno mwezi wankhala lomba, keno vokumwa nsiku ya Sabata.
Ivi ni vimvwili–mvwili va vinthu vikuza, koma vyendi vili kwa Kristu.
Aliyense asakulesheni kupokela cilambu ico. Awo otemwa kuliwonesha ngani wozicefya, polomba ocinzika angelo. Oyika mtima pa vinthu vakuwona na menso. Olikuzya paliye cikomo, pakuti okonkha nzelu za ŵanthu.
Osakatilila Kristu wamene ali mutu wa Mpingo. Koma kupitila mwa Kristu muŵili wonse upokela mphamvu, nolumikizyana pamo mu mfundo zake na mizipe yake. Motetyo, muŵili ukula kulingana na mwakupangwila Mulungu kuti ukulile.
Keno mwicifwa pamo na Kristu, niye kuti mulamuliliwalini soti na myambo ya pa calo ca pansi. Tetyo, cikomo ni cinji moyo wanu ucita nga umekela va calo ca pansi? Cikomo ni cinji muŵamvwila matetulo ngani aŵa olaŵila kuti,
“Osakata ici,” keno “osakumya ici”?
Matetulo aŵa na vosambizya ivi ni va ŵanthu tyala, nipo vungokumya vinthu vusila, ŵanthu akatatika kuviseŵenzesha nchito.
Kuyakine Matetulo aŵa owoneka ngani ŵa nzelu pakuti owuzya ŵanthu anyinji va malombelo, volicefya, na vonzunza miŵili yawo. Cukanga ni tetyo matetulo awo aliye phindu, nipo oyavyalini kucimfya unkhalo wotemwesha muŵili.

Lomba, keno mwiwukishiwa pamo na Kristu, yikani mtima wanu pa vinthu va Kululu, kwakunkhala Kristu ku kwanja kwendi kwa Mulungu.
Mukopangwa va Kululu, osati va pano pansi.
Pakuti unkhalo wanu uyipa wafwa, na umoyo wanu ulufisame pamo na Kristu mwa Mulungu.
Kristu niye moyo wanu wa lomba wa cendi, tetyo akazowonekela soti na mwewo muzemuwonekele mu ulemelelo pamo naye.
Tetyo, payani viyipa vamupangwa, va mu mitima mwanu, ngani kacenche, vinthu visali viweme, ukwa, makumbwilo ayipa, na utani (uli kulambila mafano).
Cikomo ca vinthu ivi, Mulungu azeakalipile ŵanthu asamumvwila.
Kale soti namwe mwenzocita viyipa voteti.
Koma lomba musacite soti ivi: ukali, uyipilwa, mitafu na volaŵila viliye mcinzi kufuma pa kamwa panu.
Osawuzyana va wenye pakuti mwifumyapo umunthu wa kale na viyipa vake,
 na kuti, “muvwale umunthu wa lomba.” Mulungu Nyamalenga elenga mwewo ngani mwalili yeve, kuti mumuziŵe cendi.
Mu umoyo uyu wa lomba Mulungu wakutipa, paliye cikomo keno ni Muyuda keno asali Muyuda, wosilimukiwa keno wosasilimukiwa, mulwendo, munthu wosasambila, muzya keno mfulu, koma Kristu yeka niye wopula wonse, nipo onkhala mwa wonse.
Nimwe ŵanthu osaluliwa na Mulungu, atuŵa na wotemweka. Tetyo, vwalani ivi: lusungu, uweme, wolicefya, wofasa na kupilila.
Moyavyana kukangiwa kwa ayanu. Molekelela ayanu pa viyipa vakucita pali mwewo. Mwakulekelelana, ngani mwecikulekelelani Asikulu.
Kuyikapo pa vonse ivi mwakuvwala cinthemwa cuyika pamo vonse mwa vyendi.
Mtendele wa Kristu umutangulileni mu mitima mwanu, cikomo Mulungu ekuyitani kuŵa na mtendele wokatizyana mu muŵili umo. Ŵani wotembezya.
Malizu ŵa Kristu aŵe mu mitima mwanu cendi–cendi. Sambizyani noleta unkhalo uweme pa yumo na muyake na nzelu zonse. Mwakuyimba masalimo, na nzimbo za mzimu kwa Mulungu na matembezyo mu mtima mwanu.
Mu vonse vamucita, keno mu kulaŵila keno mu kuseŵenza, citani vonse mu zina ya Asikulu Yesu, nomutembezya Mulungu Atata mwa yeve.
Mwanakazi aliyense awomvwila mulume wake ngani mwakuwamila kucitila akuŵa mwa Asikulu.
Mwanalume aliyense awotemwa mkazi wake osamutamanisha.
Mwanamwe, mvwelani avyazi ŵanu mu vonse, pakuti ici cutemwesha Asikulu.
Atata mwewo, osakalifya ŵana ŵanu kuti angataye mitima.
Ŵazya mwewo, mvwilani asikulu ŵanu ŵa pano pa calo mu vonse. Osacita ivi tyala pa alipo kuti akutembezyeni, koma mukoŵamvwila na mtima wonse, cikomo coyopa Asikulu.
Ciliconse camucita, citani, na mtima wanu wonse, ngani mutumikila Asikulu, osati ŵanthu ŵeka tyala.
Cikomo muziŵa kuti Asikulu azeamupeni cilambu, cili mashukisho ŵake ŵecilayizya. Wamutumikila ni Kristu Asikulu.
Aliyense ocita viyipa azeapokele cilango, pakuti Mulungu aliye msalulo.
Mwewo asikulu ŵasu ŵa pano pa calo, sungani ŵazya ŵanu luweme, mwakuŵatangulila mu cilungamo. Osaluŵa kuti namwe soti muli na Asikulu ŵanu Kululu.
Osaleka kulomba. Muŵe celu osaleka kutembezya.
Mukotilombela nase. Musengeni Mulungu kuti avule njila ya malizu, kuti tingaŵilizye visinsi va Kristu (nili mu jele cikomo coŵilizya).
Lombani kuti nikoŵilizya Malizu Aweme ngani mwanuwamilocitila.
Muŵe na celu mwamunkhalila na ŵanthu ŵa kunja. Nipo museŵenzeshe luweme nsita yanu.
Malizu ŵanu owamila kuŵa aweme na wotemwesha, nipo muwamiloziŵa molaŵilila na munthu aliyense.
Tikiko, mkwasu wotemweka nyanchito muyasu na muzya mwa Asikulu azeakuwuzyeni va newo.
Namutuma cikomo ca ico, kuti muziŵe mwatilili na kuti azeamunkhazikeni mitima pansi.
Nemutuma pamo na Onesimo, mkwasu wocetekeleka na wotemweka, ni yumo wa mwewo. Azeakuwuzyeni vonse vacitika kuno.
Alistaliko, kaidi muyangu okupani moni, naye Maliko, muvyala muyake wa Banabasi (wemwipokela kale malizu ŵake – keno awele, mumupokele luweme),
na Yesu woyitiwa Yustas. Pa ofumila ku Ciyuda, ni atatu aŵa oniyavya pa nchito ya Ufumu wa Mulungu, nipo onikosesha ngako.
Epaflasi, ŵamene ali yumo wa mwewo, nipo ni mtumiki wa Kristu Yesu okupani moni. Nsita zonse yeve ni wotangʼa kumukumbuka mu malombelo ŵake. Ocita tetyo kuti namwe muŵe onkhazikika, aliye milandu, nokoselela kucita vonse vakupangwa Mulungu.
Ningamucitile umboni kuti oseŵenza ngako kuti amutumikileni, na ŵanthu onkhala ku Lawodikeya na ku Hiyelapoli.
Luka, ngʼanga yasu yotemweka, na Dema, wonse okupani moni.
Mutipeleko moni kwa enekwasu onkhala ku Lawodikeya, na kwa Nimfa na ŵa ku mpingo okumana mu ngʼanda mwake.
Kalata iyi ikaŵelengewa pakati panu, ikawelengewe soti mu mpingo wa ku Lawodikeya. Nipo na mwewo soti mukaŵelengeko kalata yatiazeakutileni ŵa ku Lawodikeya.
Uzyani Alikipo kuti, “Usamale luweme nchito yecikupa Asikulu uwoseŵenza noyikapo mtima.”
Nulemba malizu aŵa na kwanja kwangu: “Moni, ni newo Paulo.” Kumbuka kuti nili mu maunyolo. Cisomo ca Mulungu ciŵe namwe.

Ni sewo, Paulo, Silivano na Timoteyo. Tulembela mpingo wa ku Tesalonika, wamene uli wake wa Mulungu Atata, koma soti wa Asikulu ŵasu Yesu Kristu. Mulungu akucitileni cisomo nokupani mtendele.
Tutembezya Mulungu nsita zonse cikomo ca mwewo monse na kuti tumutomolani mu malombelo ŵasu.
Tukukumbukani osalekezya pa cinso ca Mulungu Awusu wasu, cikomo ca nchito ya cicetekelo canu noseŵenza na cinthemwa, nokoselela mu cilolelo mwa Asikulu ŵasu Yesu Kristu.
Mwenekwasu mwewo Mulungu omutemwani, tuziŵa kuti yeve wakusalulani kuti muŵe ŵake.
Pala Malizu Aweme ŵetewela nawo kwa mwewo alilini ŵa pa kamwa tyala yayi, tewela kuzoŵilizya na mphamvu za Mzimu Mtuŵa, koma soti mosakayika. Muziŵa unkhalo wetewonesha pakati panu popangwa kuti tikuyavyeni.
Mwewo mwaŵa mukonkha cisanzo casu na ca Asikulu. Cukanga mwefwana manzunzo anyinji, mwipokela malizu ŵasu mwa cimwemwe cofumila kwa Mzimu Mtuŵa.
Motetyo, mwewo muŵe cisanzo kwa wocetekela wonse ŵa ku Masedoniya na ŵa ku Akayiya.
Kufumila kwa mwewo malizu ŵa Asikulu amvwika ku Masedoniya na ku Akayiya, koma soti mbili ya cicetekelo canu mwa Mulungu, ili paliponse, motetyo, paliye vitingalaŵile.
Ŵanthu enzolaŵila ŵeka mwemwetipokelela luweme na mwemweyalukila kwa Mulungu kufuma ku mafano noseŵenzela Mulungu ngaye–ngaye wa moyo.
Lomba mulindila Mwana wake kufumila Kululu. Mwana wake uyu ni Yesu, wamene Mulungu emuwukisha kwa akufwa. Yeve etipulumusha ku ukali watiwukawele.
Mwewo mwenekwasu, muziŵa kuti kuwela kwasu ni kwa tyalalini.
Ngani muziŵa, kuti nsita yamene yala niye kuti ŵanthu ŵa ku Filipi etitamanisha kale na kuticita msikila. Koma Mulungu wasu etikosesha mtima mpaka teŵilizya Malizu wake Aweme, cukanga kuti anyinji enzosushana nase.
Pakuti vatuŵilizya tuviŵilizyalini cikomo copangwa kusambizya va wenye, keno kulingilila viyipa, keno kupangwa kutalizya wenye ŵanthu yayi.
Koma tuŵilizya cikomo cakuti Mulungu etizomezya kutisungizya Malizu Aweme kuti tiŵaŵilizye. Tetyo, keno tusambizya tupangwalini kusangalasha ŵanthu, koma Mulungu owoneshesha mitima yasu.
Ngani muziŵa, tiliyowele uko kwanu na lulimi yomyalalika keno yoyingopangwa phindu. Apo Mulungu angaticitile umboni.
Tenzopangwalini mcinzi ofumila ku ŵanthu keno kwa mwewo, keno kwa ayakine, cukanga kwenze kotwesheka kumulamulani, ngani nthumi Akristu.
Koma tiŵe wofasa pakati pa mwewo ngani mwanakazi olela ŵana ŵake, poŵalyesha noŵasamalila.
Pakuŵa kuti tekutemwani nokuyewani, tenze okonzekela kuyaŵana namwe Malizu ŵa Mulungu tyala, koma soti moyo wasu wonse, cikomo cakuti mweciŵa otemweka ŵasu.
Mwenekwasu, mukumbuke kuti tekata nchito ya mphamvu nipo yoŵeŵesha, teseŵenza usiku na mzuŵa, kuti osati titamanishe aliyense wa mwewo, patuŵilizya kwa mwewo Malizu Aweme ŵa Mulungu.
Mwewo nimwe mboni, Mulungu soti ni mboni, kuti unkhalo wasu pakati panu mwewo wocetekela, wenze wa ngwilyo, wolungama na uliye coyifya.
Ngani muziŵa kuti, tenzosamala aliyense wa mwewo ngani mwakucitila awisi na ŵana ŵawo.
Tekosesha aliyense wa mwewo na kukutunthani, nukusengani kuti unkhalo wanu uŵe wosangalasha Mulungu, okuyitani kuti mukaloŵe mu Ufumu na ulemelelo wake.
Nipo, tutembezya Mulungu mosalekezya. Pemwepokela Malizu ŵa Mulungu, ŵemwecimvwa kufumila kwa sewo, mwezomela, osati ngani Malizu ŵa ŵanthu, koma ngani mwalili. Malizu ŵa Mulungu oseŵenza mwa mwewo wocetekela.
Tetyo, mwenekwasu, mweciŵa noyezyelela mipingo ya Mulungu mwa Kristu Yesu yamene ili mu Yudeya. Mwetamanishiwa ngani mwecitamanishiwila ayanu kufumila kwa Ayuda,
epaya Asikulu Yesu na aneneli, notitamanisha. Kukumbulwisha Mulungu na kususha ŵanthu wonse.
Ŵeve otilesha kuŵilizya Malizu Aweme kwa wonse asali Ayuda kuti angapulumuke, motetyo, kuti atweshe muyeso wa macimo ŵawo. Koma ukali wa Mulungu wawela pali ŵeve posililila!
Mwenekwasu, kufumila petepatukana na mwewo cukanga nsita yenze itontho, tenzopangwishisha kuwonana namwe menso na menso. Cukanga petefumako, mtima wasu wenze namwe mphela–mphela.
Ni cikomo cake tenzopangwa kuwela kuti tizekuwoneni. Newo Paulo neyezya–yezya, koma Satana eticilingizya.
Pakuti mwewo nimwe cilolelo casu na cimwemwe casu na cilambu comekela pa menso pa Asikulu Yesu powela kwake.
Nimwe cendi ulemelelo na cimwemwe casu.
Ni cikomo cake, patiliyotweshe kupilila, telindila kusalila seka ku Atene.
Tetuma Timoteyo, munekwasu na nyanchito muyawo wa Mulungu woŵilizya Malizu Aweme ŵa Kristu, kuti munkhazikishiwe nokoseleshewa mu cicetekelo canu,
kuti paŵeve ŵatiasungʼuzyike na voŵaŵa ivi. Muziŵa luweme kuti Mulungu niye ezomezya kuti ivi vitiponele.
Petenze pamo tenzomuwuzyani nsita ikaliyokwanila kuti nikowamila kutamanishiwa, ngani mwazacitikila apa nipo ngani mwamuziŵila.
Mwa ici, paniliyotweshe kupilila, netuma Timoteyo kuti azeawone mwacilili cicetekelo canu, pakuti neyopa kuti payakine Satana, wa wenye wala angakunyemphekeni nipo nchito zasu pakati panu zingaŵe za tyala–tyala.
Koma lomba, pakuti Timoteyo wawela kufumila kwa mwewo, notiletela malizu aweme ŵa cicetekelo na cinthemwa, notiwuzya kuti nsita zonse mutikumbuka mosangalala, nipo kuti mutiyewa kuti mutiwone ngani nase tupangwa kuti timuwoneni.
Motetyo, mwenekwasu, pakati pa matamano na manzunzo ŵasu wonse, ni cicetekelo canu caticitinkhazike mtima.
Tukuŵa na moyo cendi, keno mupanama nji motangʼa mwa Asikulu.
Tutembezya Mulungu ngako cikomo ca mwewo, na cimwemwe citili naco pa menso pake.
Na mtima wonse tulomba usiku na mzuŵa kuti tiwonane namwe soti menso na menso, nokupani vumusoŵani mu cicetekelo canu.
Tusenga kuti Mulungu Awusu wasu mwine, na Asikulu ŵasu Yesu ŵatiwamyile njila kuti tizetifwike uko kwanu.
Asikulu akulishe kutemwana kwanu, nipo soti cinthemwa canu ca pa ŵanthu wonse, ngani mwacukulila–kulila cinthemwa casu pa mwewo.
Motetyo, yeve azeatangʼishe mitima yanu kuti izaŵe yangwilyo na ituŵa pa menso pa Mulungu Awusu wasu, patiakawele soti Asikulu ŵasu Yesu pamo na atuŵa mtima wonse.
Posilizyila lomba, mwenekwasu, tupangwa kukusengeni mwa Asikulu Yesu, kuti unkhalo uŵe mwaupangwikila kuŵela ngani mwetimusambizyilani kuti mutemweshe Mulungu, tetyo ngani mwamucitila, mucite mopitilila apa.
Pakuti muziŵa malango ŵetikupani kufumila kwa Asikulu Yesu.
Cakupangwa Mulungu ni kuŵa atuŵa mtima, kupeuka ku kacenche.
Aliyense wa mwewo aziŵe kulamulila muŵili wake, pakuwucinzika na kuwusunga luweme, osauyifya.
Osati mukoyingokonkha vilako–lako viyipa, ngani mwakucitila ŵa kunja ŵamene oziŵalini Mulungu.
Pali ivi munthu asayifyile munekwawo keno kufwanapo mpata pa yeve. Ngani tekucenjezyani kale kuti, Asikulu alange ŵanthu wonse ocita voteti.
Mulungu aliyotiyite kuti tikocita viyipa, koma kuti tiŵe atuŵa mtima.
Motetyo, munthu okana malizu aŵa, okanalini munthu tyala, koma okana Mulungu wamene okupani Mzimu wake Mtuŵa.
Kulaŵila votemwana pakati pa Akristu, cupangwikalini kucita kukulembelani, cikomo cakuti ni Mulungu mwine ekusambizyani mwamupangwikila kutemwana.
Nipo ni cendi mutemwana nawo enekwanu wonse ŵa mu calo conse ca Masedoniya. Koma tukusengani enekwasu, kuti mucite ivi kupula kale.
Yesesani kuŵa na moyo wa celele. Aliyense asamale nchito yake na kukata nchito na manja ŵake. Citani ivi ngani mwetemulangizilani,
na kuti ŵa kunja okomucinzikani na kuti mwewo osati mukomekela aliyense.
Mwenekwasu, tupangwa kuti muziŵeko va ŵanthu emwalila, kuti citinthi canu osati ciŵe ngani ca ŵanthu ayakine aliye cilolelo.
Sewo tucetekela kuti Yesu emwalila nowuka soti. Motetyo, kufumila mwa Yesu, Mulungu akaŵape moyo pamo naye, ŵala emwalila wocetekela Yesu.
Lomba tikuwuzyeni Malizu ŵa Asikulu mwine. Sewo ŵa moyo, osala mpaka kuwela kwa Asikulu, niyelini kuti tiŵasiye ku vuli ŵala emwalila yayi.
Pakaŵe kuŵilikizya kwa mphamvu, lizu ya mngelo mkulu na lupenga ya Mulungu. Nipo pamene apo Asikulu mwine akaseluke kufuma Kululu. Ŵanthu ŵala ecifwa akalucetekela Kristu, akatatike ni ŵeve kuwuka.
Pa vuli pake sewo ŵa moyo, osala tikatolewe pamo na ŵeve mu mikumbi kuti tikakumane na Asikulu mululu. Motetyo, tikaŵe na Asikulu nsita zonse.
Tetyo, mukokoseshana yumo na muyake na malizu aŵa.
Motetyo, mwenekwasu, ni copangwikalini kuti ni citokulembelani nsita ngayo–ngayo yamene Asikulu yatiakawelelemo.
Mwewo mweka muziŵa luweme kuti nsiku yosilizya ya Asikulu ikawele ngani kawalala usiku.
Ŵanthu okolaŵila kuti, “Pali mtendele, tili paweme,” pamene apo cicenekeko cikacitike movundumukizya. Ici cikacitike ngani mwanakazi ali na pakati ovundumushiwa na voŵaŵa pa nsita yakuti awone mwana. Nipo ivi akavilewelini.
Koma mwewo mwenekwasu mulilini mu mfinzi kuti nsiku iyo ingakuvundumukizyeni ngani kawalala.
Mwewo vanu vonse ni va mu kuŵala, niye kuti ni va mzuŵa. Sewo vasu ni va usikulini keno va mu mfinzi yayi.
Ni cikomo cake osati tilale tulo ngani mwakucitila ayakine, sewo tiŵe menso, tiŵe celu.
Ŵanthu oyona tulo, oyona usiku; ŵanthu okolwa, okolwa usiku.
Koma sewo, pakuti vasu ni va mzuŵa, tukuŵa celu. Tivwale cicetekelo na cinthemwa ngani covwala ca nsimbi covikila pa nganga. Nipo ngani cisote cocingilizya ku mutu tivwale cilolelo kuti tipulumuke.
Mulungu etisalula kuti tipulumushiwe kupitila mwa Asikulu Yesu Kristu, osati kuti tizetiwone ukali wake.
Kristu etifwila kuti tiŵe na moyo pamo naye, cukanga tikaŵe ŵa moyo keno akufwa patiakawele.
Ni cikomo cake mukokoseshana mtima na kuyavyana ngani mwamucitila teti.
Mwenekwasu, tukusengani kuti mukoŵapa mcinzi okucitilani vinyinji pakati panu, ŵeciyika Asikulu kuti akokutangulilani nomupani malangizo.
Mwa cinthemwa mukoŵacitila mcinzi ngako, cikomo ca nchito yawo. Mukonkhalishana na mtendele pakati panu.
Mwenekwasu, tukusengani kuti ŵanthu osapangwa kuseŵenza muŵacimule, otaya mtima mukoŵakosesha na wolefuka mukoŵayavya, nipo ŵanthu wonse mukolezya nawo mtima.
Muwonesheshe kuti aliyense muyake akamucitila ciyipa asawezyele ciyipa cala. Koma nsita zonse muyeseshe kucitila ayanu viweme na ŵanthu wonse.
Ŵani osangalala nsita zonse.
Mukolombela kosalekezya.
Tembezyani Mulungu mu vonse. Pakuti niye vakupangwa Mulungu kuti mukocita mwa Kristu Yesu.
Musazimye Mzimu Mtuŵa.
Musasule mauneneli ŵa Mulungu,
koma vonse mukoviyezya luweme, kuti muwone keno ni va cendi. Musunge vala viweme,
nipo mupewuke ku ciyipa ca mtundu uliwonse.
Mulungu mwine, otipa mtendele, akupangeni ŵa ngwilyo pa vonse. Akusungeni muli wozula mu nzelu, mu mzimu na mu muŵili, kuti muzemuŵe muliye cilema powela Asikulu ŵasu Yesu Kristu.
Yeve ekuyitani, ni wocetekeleka nipo amucitileni ivi.
Mwenekwasu, mukotilombelako.
Enekwasu wonse muŵapeko moni mwa cinthemwa ca vyendi.
Mu zina ya Asikulu nukulamulilani kuti kalata iyi muŵaŵelengele enekwasu wonse.
Cisomo ca Asikulu wasu Yesu Kristu ciŵe namwe.

Ni sewo, Paulo, Sila na Timoteyo. Tulembela mpingo wa ku Tesalonika, wake wa Mulungu Awusu wasu.
Mulungu Awusu wasu na Asikulu Yesu Kristu akupeni cisomo na mtendele.
Tupangwika kutembezya Mulungu nsita zonse cikomo ca mwewo, mwenekwasu. Nikopangwika cendi, kucita tetyo pakuti cicetekelo canu cukuya cukulila–kulila pamo na kutemwana kwanu pakati pa mwewo monse.
Sewo tukumekelani, mu mipingo yonse ya Mulungu, cikomo ca kukoselela kwanu na cicetekelo canu pakati pa manzunzo na matamano wonse ecitika pali mwewo.
Uyu ni umboni wakuti Mulungu opingula molungama, nipo akakufwaneni wowamila kuloŵa mu Ufumu wa wamutamanila lomba.
Pala Mulungu mwa cilungamo cake, akaŵasawushe ŵala ŵanthu okusawushani.
Koma mwewo musawuka lomba, akakupeni mpumulo pamo na sewo. Akacite ivi, Asikulu Yesu akayowela kufumila Kululu pamo na angelo ŵake ŵa mphamvu.
Akawele na mulilo woyaka kuzolanga ŵanthu ŵala osaziŵa Mulungu na ŵala okana Malizu Aweme ŵa Asikulu ŵasu Yesu.
Cilango cawo ni cakuti akacenekewe ku nsita zosasila, akaŵe kutali na ulemelelo wa mphamvu zake,
pa nsiku yatiakawele yeve kuti azeacinzikiwe mwa atuŵa mtima. Nipo azeapokele mcinzi mwa wonse omucetekela. Nipo namwe mukaŵe nawo, cikomo cakuti mwicetekela umboni wasu.
Ni cikomo cake tukulombelani nsita zonse, kuti Mulungu wasu akupangeni owamila mayitanilo ŵake. Tulomba soti kuti na mphamvu zake akutangʼisheni kucita vonse viweme vumulaka–laka kuvicita, koma soti na nchito zosimikizyila cicetekelo canu.
Motetyo, zina ya Asikulu ŵasu Yesu icinzikiwe mwa mwewo, nipo mwewo mucinzikiwe mwa yeve. Ivi vonse vicitike cikomo ca cisomo ca Mulungu wasu na Asikulu Yesu Kristu.
Pa kuwela soti kwa Asikulu ŵasu Yesu Kristu, nipo soti va kuwungana kwasu kuti tikakumane naye, tupangwa kuti tikusengeni kanthu, mwenekwasu.
Malingililo ŵanu asasungʼuzyike keno osati asokonezeke mmangu. Nipo musayofyewe na malizu olaŵila kuti, “Nsiku ya Asikulu yafwika,” cukanga kuti alaŵile kuti malizu na mauneneli aŵa afumila kwa sewo, keno tacita kuŵalembela mu kalata.
Osazomela kuti muyakine akunyemphekeni mu njila iliyonse. Pala ikaliyofwika nsiku yala, kukatatike kucitika vakuti ŵanthu anyinji akawukile Mulungu, nipo kukawoneke Munthu wala Muyipa, wowamila kutayika.
 Nipo wamene uyu ni mulwani, nipo yeve akaziyike palulu pa ciliconse ŵanthu cakuyita kuti Mulungu keno ocilambila, kuti mwine wake akazinkhazike mu Ngʼanda ya Mulungu noziyita kuti ni Mulungu.
Kansi mukumbukalini kuti nekuwuzyani ivi penenze uko kwanu?
Muziŵa kuti pali cumulesha Munthu Muyipa wala kuti asawoneshe mphamvu zake zonse nsita ino. Koma, pa nsita yake, Munthu Muyipa wala akawonekele.
Lomba teti, watatika kale kuseŵenza mofisika. Koma wamene omukata acite mphela tetyo mpaka nsita yatiazeakankhiwe kufuma mu njila.
Pamene apo, Munthu Muyipa wala akawonekele. Koma Asikulu Yesu akayowela, azeamuceneke na mphepo ya mu kamwa mwake na kumucenekelatu na mawonekelo ŵake ŵa ulemelelo powela kwake.
Munthu Muyipa wala akawele na mphamvu za Satana. Azeacite va mphamvu zosiyana–siyana, nipo viziŵikilo na vokanganisha va wenye.
Mwa njila iliyonse otalizya wenye ŵanthu ŵatiakacenekeke cikomo cokana kutemwa vyendi vingaŵapulumushe.
Ni cikomo cake Mulungu akatumizye mphamvu zoŵasokoneza, kuti acetekele va wenye.
Motetyo, akalangiwe wonse aliyocetekele vyendi, koma eyingosangalala mu viyipa.
Sewo tuwamila kutembezya Mulungu nsiku zonse cikomo ca mwewo mwenekwasu, ŵamene Asikulu okutemwani. Pala Mulungu ekusalulani kuŵa vitwalo votatika kuti mupulumuke, kupitila mwa kutuŵishiwa na Mzimu Mtuŵa, koma soti kuti mwicetekela vyendi.
Mulungu ekuyitani ku cipulumusho kupitila mu Malizu Aweme ŵetikuŵilizyilani, kuti mukaŵe nawo ulemelelo wa Asikulu ŵasu Yesu Kristu.
Lomba mwenekwasu, mupaname nji, nipo mukatishe ku myambo yetekusambizyani na malizu ŵa pa kamwa keno mu makalata.
Lomba Asikulu Yesu Kristu yeve, na Mulungu Awusu wasu, etitemwa notipa citonthozo na cilolelo ciweme kupitila mu cisomo,
otonthoza mitima yanu na kunkhazikisha vonse mu nchito ziweme na malizu aweme.
Posilizya, mwenekwasu, mutilombele kuti Malizu ŵa Asikulu afalisiwe mmangu, nipo ŵanthu aŵapokele mwa mcinzi, ngani mwemwicitila mwewo.
Mulombele soti, kuti Mulungu atipulumushe ku ŵanthu ayipa na ŵa unkhalo wa ucimo. Pakuti ni wonselini ali na cicetekelo.
Koma Asikulu ni wocetekeleka, nipo akakutangʼisheni mtima na kukucinjilizyani ku Munthu Muyipa.
Asikulu otipa cicetekelo cakuti mukocita vonse vutumuwuzyani na kuti mukovicita mphela–mphela.
Asikulu atangulile malingililo ŵa mu mtima mwanu kuti mukoyenda mu cinthemwa ca Mulungu, na kupanama nji, mwa Kristu.
Mwenekwasu, lomba tukulamulilani mu zina ya Asikulu wasu Yesu Kristu kuti mukoŵapewa enekwanu wonse ŵa unkhalo wa ulesi, awo opangwalini kukonkha mwambo watuŵapa.
Mwewo muziŵa vopangwika kucita kuti mutikonkhe. Sewo tenzelini anthyeke petenze pakati panu.
Tiliyopokele cakulya ku munthu aliyense osalipila. Koma teseŵenza ngako usiku na mzuŵa mpaka kuvupa, kuyopa kuti tingaŵeŵeshe aliyense mwa mwewo.
Tiliyocite tetyo cikomo cakuti tiliye mphamvu zolombela coyavya kwa mwewo, koma tepangwa kuŵa cisanzo cakuti mukocikonkha.
Nsita yetenze namwe pamo tekulamulilani kuti munthu okana kuseŵenza, asalye.
Tulaŵila ivi pakuti tukumvwa kuti pali ayakine pakati panu ali na unkhalo wa unthyeke. Ŵanthu aŵa okatalini nchito, koma oyingoloŵela pa ayawo.
Mu zina ya Asikulu Yesu Kristu tuŵalamulila na kuŵacenjezya ŵanthu oteti kuti akoseŵenza mwa mtendele, nakulya cakulya ca ciŵe cawo.
Koma mwewo enekwasu, musaŵeŵe kucita viweme
Keno muyakine okana kumvwa malizu aŵa ŵatalemba mu kalata iyi mumulolesheshe uyu koma soti osayanjana naye, kuti potetyo aziŵe kuti ni woyifya.
Koma asatiaŵe mulwani wanu. Ngako–ngako mumucenjezye ngani munekwanu.
Asikulu, ŵene ŵa mtendele akupeni mtendele nsita zonse mwa njila iliyonse. Asikulu aŵe na mwewo monse.
Na kwanja kwangu nulemba malizu aŵa: “Moni. Ni newo, Paulo.” Malizu aŵa ni ciziŵikilo cangu mu kalata iliyonse. Nulemba tetyo.
Cisomo ca Asikulu ŵasu Yesu Kristu ciŵe na mwewo monse.

Ni newo, Paulo, nthumi ya Kristu Yesu, ngani mwecipingulila Mulungu, Mpulumushi wasu, na Kristu Yesu, cilolelo casu.
Nulembela wewo Timoteyo, mwana wangu ngaye–ngaye mu cicetekelo. Mulungu Atata na Kristu Yesu Asikulu wasu akucitileni cisomo na lusungu, nokupani mtendele.
Penenzofumako ku Masedoniya nekusengani kuti musalile ku Aifeso. Kuli ŵanthu kwamene uko osambizya viyakine va cilwendo, nupangwa wewo kuti uŵaleshe.
Uŵawuzye kuti aleke kuyingoyika mtima pa visilili vopeka, na pa kufufuza kosalekezya mdandanda wa makolo. Ivi vuyingowusha mikangano tyala, vusambizyalini veciwamya Mulungu, vuziŵika pocetekela.
Colinga cangu pokupani malangizo aŵa, ni cakuti paŵe cinthemwa cofumila mu mtima utuŵa, mtima uliye kanthu kowususha.
Ŵanthu ayakine epatuka kuli ivi nosoŵa nokonkha nkhani za tyala–tyala.
Ŵeve opangwa kuŵa Asambizyi ŵa Matetulo ŵa Mulungu, vonse ivi omvwishalini vakulaŵila ŵeve ŵeka keno vakupangwa kusimikizya.
Tuziŵa kuti Matetulo ni aweme, malinga ni kuŵaseŵenzesha mwakupangwikila.
Mumvwishishe oyikalini Matetulo cikomo ca ŵanthu olungama, koma cikomo ca ŵanthu osamvwa, na osapingulika, ŵanthu wocimwa na osalambila, ngani ŵanthu opaya awusu wawo, anyina wawo keno ŵanthu ayakine.
Matetulo oŵayika cikomo ca ŵanthu akacenche, wocimwa na analume ayawo, oyiŵa ŵanthu, ŵa wenye, olapila va wenye, na ocita ciliconse cosushana na cisambizyo ca vyendi.
Cisambizyo ca vyendi cala cufwanika mu Malizu Aweme olaŵila va ulemelelo wa Mulungu ocinzikiwa, wecinisungizya yeve mwine.
Nutembezya Kristu Yesu Asikulu ŵasu, enipa mphamvu pa nchito iyi. Nutembezya poniwona wocetekeleka,
cukanga kuti kale nenzocita vyongo, kutamanisha na kutafula. Koma Mulungu enicitila lusungu cikomo cakuti nenzovicita mosaziŵa, nipo nenzeve cicetekelo.
Asikulu Kristu Yesu enipa cisomo, cicetekelo na cinthemwa cikomo cokatizyana nawo.
Aŵa ni malizu osimikizyika, owamila kuŵazomelezya na mtima wonse, malizu olaŵila kuti Kristu Yesu ewela pano pansi kuti azeapulumushe ŵanthu wocimwa.
Koma cikomo ca ici, Mulungu enicitila lusungu, kuti mwa newo, wocimwa kopula, Kristu Yesu awoneshe kulezya mtima kwake. Epangwa kuti niŵe cisanzo ca kuŵalezyela mtima wonse ŵatiazemucetekele kuti azeapokele moyo wosasila.
Kwa Mfumu ya nsita zosasila, yosafwa, yosawoneka, yeve yeka niye Mulungu, kuŵe mcinzi na ulemelelo mpaka nsita zosasila. Amen.
Wewo Timoteyo, mwana wangu nukupa malangizo aŵa molingana na vecinenela aneneli kale va wewo. Malizu aŵa akuyavye kulwa nkhondo iweme,
uli na cicetekelo nipo soti na mtima uliye kanthu kowususha. Ayakine aliyewumvwile mtima wawo pewenzoŵasusha, tetyo cicetekelo cawo cecenekeka.
Mwa aŵa, muyakine ni Himenewo, muyakine Alekisandelo, ŵanthu ŵanatwala kwa Satana kuti asambile kusatafulila Mulungu.
Cotatikila, nukusengani kuti paŵe malombelo olombela ŵanthu wonse. Malombelo aŵe, wosenga kwa Mulungu, na wosengela ayakine na wotembezya Mulungu.
Mukoŵalombelako mafumu na wonse ali na ulamulilo, kuti tiŵe na moyo wa celele na wa mtendele, tikotembezya Mulungu pa vonse na kumucinzika.
Ivi ni viweme na kuti vutemwesha Mulungu, Mpulumushi wasu.
Yeve opangwa kuti ŵanthu wonse apulumuke nipo kuti aziŵe vyendi.
Pala Mulungu ni yumo yeka, munkhala pakati yumo yeka pakati pa Mulungu na ŵanthu, munthu wala watulaŵila kuti Kristu.
Yeve elitwala kuti aŵe mununuli wa ŵanthu wonse. Uyu wenze umboni wetwaliwa pa nsita yake.
Ni cikomo cake newo eniyika kuti niŵe woŵilizya wake nipo soti nthumi, wosambizya ŵanthu ŵa mitundu iyakine malizu ŵa cicetekelo ca vyendi. Nutalalini wenye yayi, nulaŵila vyendi.
Nupangwa kuti paliponse analume polomba, akoyimya manja ŵawo aliye cilema kwa Mulungu mwa mcinzi, nipo soti ciliye ukali keno mkangano.
Nupangwa soti kuti anakazi awovwala mwa mcinzi, mwa nzelu na mowamila. Aziwamye, koma osati mwa kumangila sisi mopitilila, keno na voziwamyila va golide, keno na ulungu keno na vovwala va mtengo ngako.
Kwene–kwene aziwamye na nchito ziweme, ngani mwakuwamila kucitila anakazi ŵakuti ni wolambila Mulungu.
Anakazi posambizyiwa, aŵekuŵa celele na mtima wolicefya.
Nulolalini kuti mwanakazi akosambizya keno kuŵa na ulamulilo pa analume. Mwanakazi kwake ni kuŵa celele.
Pala Adamu niye etatikila kulengewa, pa vuli pake Eva.
Nipo Adamu aliyotalizyiwe wenye, koma mwanakazi wala niye etalizyiwa wenye, nofwaya tetulo ya Mulungu.
Koma mwanakazi akapulumuke kupitila mukuvyala ŵana, malinga akakoselela molicefya mu cicetekelo, mucithemwa na kutuŵa mtima.
Aŵa ni malizu osimikizyika, olaŵila kuti, “keno munthu opangwa nchito yololesha pa Mpingo, niye kuti wapangwa nchito ya mcinzi.”
Wololesha pa mpingo akokuŵa munthu aliye cokayikisha, aŵe wa mwanakazi yumo yeka, aŵe wa malingililo ŵa nzelu, wolilesha, wa mcinzi, wosamalila luweme alwendo pa ngʼanda koma nipo soti wotwesha kusambizya.
Asaŵe cakolwa, asaŵe wa ndewo, koma wosisikanya, wosakangana na ŵanthu nipo wosatemwa ndalama.
Aŵe woziŵa kutangulila luweme banja yake, nolela luweme ŵana ŵake, kuti aŵe omumvwila na wa mcinzi ngako.
Keno munthu oziŵalini kutangulila luweme banja yake, mwa angatangulile tyani mpingo wa Mulungu?
Asaŵe munthu woyaluka kwa lombapano, kuyopa kuti angalicishe na kulangiwa ngani Satana mwecilangiwila.
Aŵe munthu wa mbili iweme na kwa ŵa kunja kumo, payakine angazotafuliliwa, notayika, na kukashiwa muwukuka wa Satana.
Atumiki nawo soti aŵe ŵanthu ocinzikiwa, osati anyankuvwengu, osati acakolwa, osafwana phindu ya ndalama mu njila yosawamila.
Aŵe ŵanthu okatilila cisinsi ca cicetekelo ceciŵawululila Mulungu, na cikumbumtima ca ngwilyo.
Nipo akaliyopewa ulamulilo wa utumiki, ayezyewe, potatika keno aliye cokayikisha, apewe udindo wa utumiki.
Tetyo soti, anakazi aŵe ocinzikiwa, osati anyankuvwengu, osati acakolwa, atweshe kulilesha nipo aŵe wocetekeleka mu vonse.
Atumiki ŵa mpingo aŵe ŵa mwanakazi yumo tyala. Aŵe olela ŵana ŵawo luweme, osamalila luweme mabanja ŵawo.
Pala ŵanthu okata luweme nchito ya utumiki akuŵa na mbili iweme, nipo otangʼa mtima ngako poyika cicetekelo cawo mwa Kristu Yesu.
Cukanga kuti nulindila kuza uko kwanu kwa lombapano, nukulembela ivi.
Keno vikanganishe ivi vanalaŵila vuziwisha mwakuwamila ŵanthu kuŵa mu banja ya Mulungu, uli Mpingo wa Mulungu wa moyo, na nsandamila yocilikilila vyendi.
Cisinsi ca cilambilo casu ni cikulu: Yeve ewonekela ali na muŵili wa munthu. Mzimu Mtuŵa wemucitila umboni kuti ni wolungama. Angelo emuwona. Eŵilizyiwa pakati pa ŵanthu ŵa mitundu yonse. Ŵanthu ŵa pa calo conse ca pansi emucetekela. Yeve etolewa kuya Kululu mu ulemelelo.

Mzimu Mtuŵa olaŵila mosindikizya kuti, pa masiku osilizya ŵanthu ayakine akataye cicetekelo cawo. Akamvwile mizimu ya wenye na vosambizya vofumila ku mizimu iyipa.
Vosambizya ivi vufumila mu kutalizyiwa wenye na ŵanthu ŵa wenye, elembewa ciziŵikilo ca nsimbi ya mulilo mu mtima mwawo.
Ŵeve olesha ŵanthu kulungula, nakuŵalamula kuti osalya vakulya viyakine. Koma lomba vakulya ivi Mulungu evilenga kuti wocetekela, oziŵa vyendi, avilye motembezya Mulungu.
Pala ciliconse cecilenga Mulungu ni ciweme, nipo paliye ciliconse cangasalule munthu, akacipokela motembezya Mulungu.
Pakuti cutuŵishiwa na malizu ŵa Mulungu nipo na malombelo.
Keno enekwanu uŵalangiza ivi, uŵe mtumiki muweme wa Kristu Yesu, wozomelezyewa na malizu ŵa cicetekelo na cisambizyo ca vyendi ca mukonkha.
Koma mutalamuke ku visililli va tyala–tyala, ngani vakutemwa kulaŵila anakazi akulukazi. Uziyoŵelezye kuŵa na moyo wocinzika Mulungu.
Cikomo kuyowelezya muŵili kuti uŵe na mphamvu, kuphindulisha patontho, koma moyo wocinzika Mulungu, uphindula pa vonse. Ukata cilayizyo pa moyo uno, nipo soti pa moyo wa ku nthangu.
Aŵa ni malizu osimikizyika owamila kuŵazomelezya na mtima wonse.
Ni cikomo cake tukata nchito motangʼilila nipo tuyezya kupula, pakuti cilolelo casu cili pa Mulungu wa moyo, Mpulumushi wa ŵanthu wonse, kwene–kwene wocetekela Kristu.
Ukolamulila nosambizya ivi vinthu,
nipo munthu aliyense osati akupepushe pokuwona msinkhu kuti niwe mulumbwana, koma uŵe cisanzo kwa Akristu wonse pa malizu, pa unkhalo wako, pa cikondi, pa cicetekelo na pa kutuŵa mtima.
Mpaka panitinikafwike uko, ucite nthina kuŵaŵelengela patuŵa ŵanthu Malizu ŵa Mulungu, kuŵilizya na kuŵasambizya.
Usatafulile cawanzi ca ulele cala cili mwa wewo, cewepokela kupitila mu malizu ofumila kwa Mulungu pecikusanzyika manja umba ya akulu ŵa mpingo.
Nchito izi ukozicita mosamala na kuyikako mtima, kuti ŵanthu wonse awone kuti moyo wako wa utumiki uŵekuya pa nthangu.
Uzisamalile luweme weka, na kusamalila soti vawusambizya. Upitilizye kucita tetyo, cikomo cakuti uzipulumushe weka, nipo soti ŵanthu akumvwa malizu ŵako.
Munthu mkulu osamucimula mwa ukali, koma umucenjezye ngani auso. Analume alumbwana ukokuŵa nawo ngani enekwanu.
Anakazi akulu ukokuŵa nawo ngani anyoko, nipo asimbi ukokuŵa nawo ngani azilongosi ŵako, mwakutuŵa mtima ngako–ngako.
Ukoŵacitila mcinzi anakazi anyankufwilwa ŵala aliye pokata.
Koma keno mwanakazi wofwilwa ali na ŵana na azukulu, ŵana awo atatike asambila kutwesha ulamulilo wawo wa pa banja yawo moyopa Mulungu, kuti pocita tetyo awezyele makolo ŵawo vecipokela kuli ŵeve. Pakuti Mulungu otemwa navo akaviwona.
Mwanakazi nyankufwilwa, aliye pokata, aliye aliyense womusamalila, oyika cilolelo cake mwa Mulungu, nipo olomba usiku na mzuŵa kuti Mulungu amuyavye.
Koma mwanakazi nyankufwilwa oyingozitemwesha na va pansi pano, uyo wafwa kale cukanga akali na moyo
Uŵalamulile ivi soti, kuti aŵe aliye mlandu.
Keno muyakine aliyense oŵapasalini vopangwika enekwawo, kwene–kwene ŵa mu banja mwake, uyo wataya cicetekelo cake, nipo kuyipa kwake kupula kwala kwa munthu wosacetekela.
Muzomezye nyankufwilwa aliyense kuyikiwa pa mndandanda wopokela yavyo akaliyotwesha vyaka makumi asanu na imo (60), nipo enze wocetekeleka ku mulume wake.
Cukanga, mwanakazi wakuti ŵanthu omucitila umboni wakuti ocita nchito ziweme.
Koma anakazi ofwilwa akali asimbi ukoŵakanila ku walemba pa mndandanda uyu. Pala vilakolako vawo vikatatika kuŵavutisha vuŵalekanisha na Kristu, nolunguliwa soti.
Pamene apo ofwaniwa woyifya, cikomo cosasunga layizyo yawo yotatika.
Kuyikililapo, oponela muciyoŵelezi cokuŵa anthyeke tetyo oyingoyenda–yenda ku ngʼanda za ŵanthu. Lomba oyingoloŵelela vaŵene, nakuŵa olaŵila vosapangwika kulaŵila.
Ni cikomo cake ningatemwe kuti anakazi anyankufwilwa asimbi akolunguliwa soti, avyale ŵana, nipo akosamala luweme pa ngʼanda pawo, kuti alwani ŵasu asafwane mpata wotitafulila.
Pala alipo kale anyankufwilwa ayakine epambawuka nokonkha Satana.
Koma keno mwanakazi muyakine aliyense wa Cikristu ali na enekwawo anakazi anyankufwilwa, akoŵasamala yeve, osatwika mpingo katundu wake. Tetyo kuti mpingo usamale ŵala aliye oŵayavya.
Akulu ŵa mpingo atangulile mpingo luweme, aŵe owamila kuŵacinzika kwene–kwene ŵala okata nchito yoŵilizya malizu ŵa Mulungu nosambizya.
Pala Malembo olaŵila kuti, “Usayimange pa kamwa ngʼombe payuseŵenza mu munda wa tiligu.” Koma soti olaŵila kuti, “Okata nchito opangwika kupokela malipilo ŵawo.”
Osamvwa malizu ŵa wenye olaŵila va mkulu wa mpingo, koma keno paŵe mboni ziŵili keno zitatu.
Ŵala opitilizya ukoŵacimula pa menso pa wonse kuti ici cikokuŵa cenjezyo kwa wonse.
Pa menso pa Mulungu, pa menso pa Kristu Yesu, na pa menso pa angelo wonse osaluliwa, nukulamulila kuti wokonkha Matetulo aŵa paliye kusalula, nipo osacita ciliconse mwa msalulo.
Osawutukila kuyika manja pa munthu, nipo osazomelezyana nawo ŵanthu pa ucimo wawo. Wewo usunge luweme kutuŵa mtima kwako.
Uleke kumwa manzi ŵeka–ŵeka, koma ukomwako na vinyu patontho, pakuti uvutika na mmala, cikomo colwala kwako.
Pali ŵanthu ayakine, macimo ŵawo owonekelatu patuŵa akaliyolaŵila mlandu wawo, tetyo ayakine macimo ŵawo oziŵika potatika kulaŵila mlandu.
Nipo nchito ziweme zuwonekela patuŵa, nipo cukanga zikane kucita tetyo, zingafisikelini nsita zonse.

Ŵazya wonse akowona asikulu ŵawo kuti ni wowamila kuŵacitila mcinzi, kuti ŵanthu angatafulile zina ya Mulungu nipo soti vatusambizya.
Ŵala ali na asikulu ŵawo wocetekela, osati aŵapepushe poziŵa kuti ni enekwasu. Kwene–kwene akoŵatumikila ngako, cikomo ophindula ŵala na nchito yawo, nawo soti ni Akristu, nipo soti otemweka. Woŵasambizya ŵanthu noŵalamula kucita ivi.
Keno aliyense osambizya visambizyo va wenye niye kuti okatizyanalini na matetulo wa Asikulu Yesu Kristu, na visambizyo va umulungu,
munthu woteti ni wolimvwa nomeka, nipo oziŵalini kanthu. Mtima wake ni wolwala, woyingopangwa vosushana–sushana nokukangana na malizu atyala–tyala. Ivi vuleta ukwa, kusamvwana, kunenana, kulingililana viyipa,
nipo kupyeshana mtima kosalekezya pakati pa ŵanthu ali na nzelu zecenekekelatu nipo oziŵalini vyendi. Ŵeve olingilila kuti kulambila Mulungu ni njila yofwanilamo cuma.
Koma kulambila Mulungu kuphindulisha ngako, malinga munthu akakutishiwa na va ali navo.
Tiliyolete kanthu poloŵa mu calo cino ca pansi, nipo tingatweshelini kutolamo kanthu kalikonse.
Lomba tili navo vakulya na vovwala, vutikwanila.
Koma ŵanthu opangwa kulemela, okashiwa mu ukuka wa lunkhumbwa inyinji yopusa na yoceneka. Lunkhumbwa yala yuwamila ŵanthu ŵala amucitayiko coyofya.
Pala kutemwa ndalama niye kutatika kwa viyipa vonse. Cikomo ca kuyika mtima pa ndalama ŵanthu ayakine esoŵa nipo esiya njila ya cicetekelo, nipo ezitolela vosawusha mitima vinyinji.
Koma wewo munthu wa Mulungu, uvipambawuke vonse ivi. Ukokuŵa na mtima wopangwa cilungamo, wocinzika Mulungu, wocetekeleka, wa cinthemwa, wa nthina na wolicefya.
Wakulwa nkhondo iweme yosunga cicetekelo, mpaka ukapokele moyo wosasila. Pala Mulungu ekuyitila ivi, nipo wizomela luweme cicetekelo cako pa menso pa mboni zinyinji.
Nukulamulilani pa menso pa Mulungu akupa moyo vinthu vonse, nipo soti pa menso pa Kristu Yesu elaŵila vyendi potwala umboni pa menso pa Ponsiyo Pilato,
nukulamulila kuti usenge luweme tetulo iyi paliye coyifya keno cokayikisha, ukonkhe luweme vonse vewelamuliliwa, mpaka Asikulu ŵasu Yesu Kristu akawele soti.
Pa nsita yake Mulungu azeamuwoneshe kuli sewo. Mulungu ni wa mphamvu zonse nipo yeve yeka niye wopingula, niye Mfumu ya mafumu wonse, nipo soti Sikulu wa Asikulu wonse.
Ni yeve yeka asafwa, nipo akuŵa mu kuŵala kwangafwikelini pafupi munthu aliyense, kuliye munthu emuwonapo, keno angamuwone. Kwa yeve kuŵe mcinzi na mphamvu mpaka nsita zosasila. Amen.
Ŵanthu olemela na vinthu va pansi pano, uŵalamulile kuti osati ameke keno kumekela cuma cuziŵikalini kuti cinkhalishe. Koma akomekela Mulungu otipa vonse motambulula manja kuti titemwe navo.
Uŵalamulile kuti akocita viweme, kuti akokuŵa wolemela pa nchito ziweme, otambulula manja, na kutemwa kuyaŵana vinthu vawo na ayawo.
Potetyo oziwunjikila cuma ciweme koma soti conkhalisha citicizeŵayavye ku nthangu, kuti akapokele moyo ngawo–ngawo.
Wewo Timoteyo, usunge luweme vanakusungizya. Upambawuke ku nkhani za tyala–tyala, zosacinzika Mulungu, nipo soti na malingililo osushana, ŵa ŵanthu otala wenye kuti ali na nzelu zoziwa vinthu.
Ŵanthu ayakine, cikomo cozomelezyana na nzelu zoteti, esoŵa notaya cicetekelo cawo. Cisomo ca Mulungu ciŵe na mwewo.


Ni newo, Paulo nthumi ya Kristu Yesu, mu kupangwa kwa Mulungu. Enituma kuti niŵilizye layizyo ya moyo uli mwa Kristu Yesu.
Nukulembela wewo Timoteyo, mwana wangu wotemweka. Mulungu Atata na Kristu Yesu Asikulu ŵasu akupe cisomo, lusungu, na mtendele.
Nutembezya Mulungu wanutumikila na cikumbumtima cosanisusha, ngani mwecicitila makolo ŵangu. Nutembezya nokukumbuka kosalekezya mu malombelo ŵangu usiku na mzuŵa.
Nuyewa kukuwona soti, pakuti nukumbuka misozi yako petenzopatukana. Nipo nikazuzyiwe na cimwemwe pati tikawonane soti.
Nukumbushiwa kuti cicetekelo cako ni ca vyendi. Cicetekelo ici etatika kuŵa naco ni ambuya ŵako Aloyisi. Anyoko Ayunisi enze naco soti, nipo lomba nukayikalini kuti nawe soti uli naco.
Ni cikomo cake, nukukumbusha kuti cawanzi cecikupa Mulungu ciwepokela peneyika manja pa wewo, ciyake soti ngani mulilo.
Pala mzimu wecitipa Mulungu ni Mzimu wosatipa wowa yayi, koma mzimu wotipa mphamvu, cinthemwa, na kuzilesha.
Tetyo, osamvwa nsoni kucitila umboni Asikulu ŵasu. Usacite soti nsoni keno newo panili mu jele cikomo ca yeve, koma umvwe nawo voŵaŵa cikomo ca Malizu Aweme, na yavyo ya mphamvu za Mulungu.
Yeve etipulumusha, nipo etiyita kuti tiŵe ŵanthu ŵake. Aliyocite ivi cikomo cakuti sewo tecita nchito iweme yayi, koma cikomo cakuti mwine eziwamyilatu motetyo, nipo notipa cisomo mwa Kristu Yesu, nsita ikaliyotatika.
Koma lomba Mulungu watiwululila ivi kupitila mukuwoneka kwa mpulumushi wasu, Kristu Yesu. Kristu uyu esilizya mphamvu za imfwa, nipo mwa Malizu Aweme, ewonesha patuŵa moyo ungafwelini na patontho kumo.
Mulungu eniyika kuti niwe muŵilizyi, nthumi na msambizyi wa Malizu Aweme,
ni cikomo cake nukumvwa manzunzo aŵa. Koma nucitalini nsoni, pakuti nuziŵa nocetekela, nipo nukayikalini kuti yeve angatweshe kunisunga luweme, mpaka nsiku ya cipingulo.
Ukatishe malizu ŵa vyendi ŵewicimvwa kuli newo, kuti aŵe cisanzo cakuti ukokonkha. Ukocita ivi mwa cicetekelo na mwa cinthemwa, vili mwa Kristu Yesu.
Usunge luweme viweme vecikusungizya pokonkha Mzimu Mtuŵa akuŵa mwa sewo.
Uziŵa kuti wonse ŵa ku calo ca Asiya eniwutuka. Mwa aŵa muyakine ni Figelo na Helemogene.
Asikulu acite nayo lusungu luko ya onesifole, cikomo cakuti yeve enzonisangulusha kaŵili–kaŵili. Nipo enzocitalini nane nsoni, cukanga nenzewomangiwa na unyolo.
Peciyingofwika ku Roma, etatika kunisakila mpaka enifwana.
Asikulu amulole kuti azeapokele lusungu kwa Mulungu pa nsiku ya cipingulo. Uziŵa luweme nawe kuti eniyavya ku Aifeso.
Lomba wewo mwana wangu, utangʼe pokatisha nchito cawanzi ca uli naco mwa Kristu Yesu.
Malizu ŵewecimvwa kuli newo pa menso pa mboni zinyinji, uŵasungishe ŵanthu ocetekeleka angatweshe kuzoŵasambizya soti ayakine.
Umvwe nawo voŵaŵa ngani msilikali muweme wa Kristu Yesu.
Msilikali akulwa nkhondo osamalalini nchito za ku munzi, cikomo cakuti yeve oyingopangwa kutemwesha mkulu wa asilikali.
Munthu owutuka pa mpikishano wa luŵilo, angapokelelini cilambu keno owutukalini mokonkha matetulo ŵa mpikishano wala.
Mulimi wokata nchito na mphamvu niye owamila kuŵa wotatika kupokelako kuvotwala.
Ulingililepo luweme pa vanulaŵila, Asikulu akuyavye kumvwisha vonse.
Kumbukila Yesu Kristu ewuka kwa akufwa, enze yumo wa mu luko ya Davide, ngani mwakusambizyila Malizu Aweme ŵanuŵilizya newo.
Cikomo ca Malizu Aweme aŵa nikumvwa voŵaŵa, mpaka soti kumangiwa mu jele, ngani nyankapondo. Koma malizu ŵa Mulungu angamangiwelini.
Tetyo nenzopilila vonse cikomo ca ŵanthu ŵa Mulungu ŵecisalula, kuti nawo apulumushiwe na Kristu Yesu, nopokela ulemelelo wosasila.
Aŵa ni malizu osimikizyika: “Keno tecifwa naye pamo, tikaŵe naye pamo soti.
Keno tukoselela, tikaŵe mafumu pamo naye. Keno sewo tumukana, yeve soti akatikane.
Keno nise osacetekeleka, yeve ni wocetekeleka nsita zonse pakuti angazikanelini yeka.”
Ukoŵakumbusha ivi ŵanthu, nipo uŵacenjezye ngako pa menso pa Mulungu osati akokangana pa va malizu. Kucita tetyo kuliye phindu, koma nikuceneka ŵala akumvwa.
Uyezye kuŵa wozomelezyeka pa menso pa Mulungu, ngani nyanchito aliye cikomo cocitisha nsoni, ukoŵilizya malizu ŵa vyendi mwa cilungamo.
Koma nkhani za tyala–tyala, zosacinzika Mulungu, uzipewuke, pakuti ŵanthu olaŵila voteti oyingopitilizya kutafulila Mulungu.
Nipo vosambizya vawo veloŵa ngako mu ŵanthu ngani cilonda ca zowo cikulya muŵili. Nipo ŵanthu aŵili esambizya voteti ni Himenewo na Fileto.
Ŵeve efumamo mu njila ya cilungamo, nosiya vyendi. Enzosambizya kuti kuwuka kwa akufwa kwecitika kale. Tetyo enzotayisha cicetekelo ca ŵanthu ayakine.
 Koma maziko otangʼa ŵeciyika Mulungu, niwonkhazikika, nipo malizu olaŵila kuti, “Asikulu oziŵa ŵake,” nipo soti, “Aliyense olambila zina ya Asikulu, asiye viyipa.”
Mu ngʼanda ikulu mukuŵalini viya va golide keno va siliva veka–veka, koma mukuŵa soti voŵaziwa kufuma ku vimiti na vowumbiwa kufuma ku lito. Viyakine vikuŵa va nchito vocinzikiwa, koma viyakine vukuŵa va nchito yosacinzikiwa.
Lomba munthu akazituŵisha nosiya va pansi, akaŵe ngani ciya ca nchito ya pa nsita iyakine. Akaŵe wopatulika, na wopangwika ngako kwa Asikulu ŵake, wokonzeka kukata nchito iliyonse iweme.
Ufume kuvilako–lako viyipa va cilumbwana, nipo ukonkhe cilungamo, cicetekelo, cinthemwa na mtendele.
Ukokana vosushana vopusa na viliye nzelu, pala uziŵa kuti voteti vuleta mkangano.
Nipo muzya wa Asikulu osati akokuŵa wokangana na ŵanthu, koma akokuŵa wa lusungu kwa wonse, wotwesha kusambizya, munthu oziŵa kukoselela mu matamano.
Aŵe wolicefya polangiza osushana naye na cilolelo cakuti Mulungu aŵape kuyaluka mtima kuti aziŵe vyendi.
Pamene apo nzelu zawo zizewelelemo, nipo azeapulumuke mu ukuka wa Satana, eŵakata kuti akocita vopangwa vake.
Uziŵe kuti pa masiku osilizya kukawele nsita ya vovuta.
Ŵanthu akaŵe olitemwa, otemwa ndalama, omeka, olimvwa, otafulila Mulungu, osamvwila avyazi ŵawo, osatembezya, nipo soti oyifya vinthu va Mulungu.
Aliye lusungu, osalekelelana, osazilesha, alunya, osapangwa ciweme,
otwala ayawo kwa alwani ŵawo. Akaŵe osayopa ciliconse, olimvwa, otemwa vosangalasha mu malo motemwa Mulungu.
Akaŵe nawo mawonekelo ŵa umulungu koma nokana mphamvu yake. Ŵanthu woteti uŵapewe.
Ayakine mwa ŵeve enzoloŵa mu mangʼanda ŵa ŵanthu nonyempheka anakazi wolefuka, olemewa na katundu wa macimo. Anakazi aŵa enze na matapika na vilako–lako vosiyana–siyana,
enzomvwila aliyense, nipo osaziŵa vyendi.
Ngani mwecicitila Yane na Yambele kusushana na Mose, ŵanthu aŵa nawo soti osushana na vyendi.
Koma ivi apitilizyelini navo, pakuti ŵanthu wonse awone kupusa kwawo, ngani mwevecitikila kwa Yane na Yambele.
Lomba wewo waŵa unikonkha mu vosambizya vangu, mayendelo ŵangu, colinga cangu, cicetekelo cangu, kulezya mtima kwangu,
manzunzo ŵangu, na kutamana kwangu, ngani ŵala eniponela ku Antiyokeya, ku Ikoniyo na ku Listala. Netamana cendi! Koma Asikulu enipulumusha pa vonse.
Wonse opangwa kuŵa na moyo ocinzika Mulungu mwa Kristu Yesu, akatamane, cendi
tetyo ŵanthu wocimwa na ŵa wenye, akapitilizye kuyifyila–yifyila, nipo akanyempheke ayakine koma soti nakuzinyempheka ŵeve ŵeka.
Koma wewo, koselela pa vawasambila nipo waziŵa kuti ni vyendi, pala uŵaziŵa ekusambizya.
Uziŵa soti kuti kutatikila ukali mwana waŵayoŵelela Malembo atuŵa, angatweshe kukupa nzelu zopulumukila pa kucetekela Kristu Yesu.
Malembo atuŵa wonse ni Mulungu eŵalembesha kucita ngani kufuzilamo, nipo oyavya pa kusambizya vyendi, pakususha viyipa, poyondolola cosalungama, na pa kusambizya ŵanthu va kuŵa olungama,
kuti munthu wa otwesha kukatisha Malembo kuwamvwa na kuyavya ŵanthu ŵake kuti aŵe wokonzekelatu kucita nchito yake iweme iliyonse.
Pa menso pa Mulungu na pa menso pa Kristu Yesu, watiakapingule ŵanthu wonse, ŵa moyo na akufwa nipo potembezya kuwela kwake na ufumu wake wa Kristu, nukulamulila kuti
ukoŵilizya Malizu ŵa Mulungu. Ukoŵaŵilizya mwa nthina, pa nsita yakuŵapangwa ŵanthu koma soti na pala pasapangwa. Ukoŵawuzya viyipa vawo, ukoŵacimula, ukoŵatangʼisha mtima, osakangiwa kuŵasambizya molezya mtima ngako–ngako.
Pala nsita ikuza ŵanthu patiakokana cisambizyo ca cendi. Tetyo popangwa kukwanisha lunkhumbwa wawo, akazisalulile asambizyi anyinji oŵawuzya vakupangwa kumvwa mu matu mwawo.
Akakane vyendi, osapangwa soti kuvimvwa nipo akayingokonkha visilili tyala.
Koma wewo ukokuŵa menso pa vonse, pilila pa voŵaŵa, kata nchito yoŵilizya Malizu Aweme. Utweshe nchito yako mosamala.
Pala newo, moyo wangu watatika kale kutiliwa ngani nsembe, nipo nsita yafwika kuti niyambepo ulwendo wangu wofuma mu moyo uno.
Nalwa nkhondo iweme, nasilizya luweme mpikishano wa luŵilo, nasunga cicetekelo.
Lomba canulindila ni cilambu ca cilungamo canisungila Mulungu. Asikulu wopingula wolungama, niye ŵatiakanipe cawanzi pa nsita ya cipingulo. Lomba akapelini newo neka, koma soti na ayakine wonse mwa cinthemwa cawo olindilila kuti Asikulu akawele soti.
Uyezye kuwela kuno kuli newo mmangu.
Pala Demasi enisiya cikomo cotemwa va pano pansi, eluta ku Tesalonika. Kilesike eluta ku Galatiya, nipo Tito eluta ku Dalamatiya.
Luka yeka niye ali na newo. Ukatole Maliko uwele naye kuno, cikomo wala anganiyavye pa nchito.
Netuma Tikiko ku Aifeso.
Powela unitoleleko mkhanjo wangu wenesiya kwa Kaplo ku Tiloasi. Unitolele mabuku ŵangu koma ngako–ngako ŵala avikumba.
Alekisandilo, wofula nsimbi wala enicitila viyipa ngako. Asikulu akamulange kulingana na vecicita.
Wewo soti ucenjele naye, cikomo yeve wala esusha na mphamvu zasu zoŵilizya.
Penenzozicingilizya pa mlandu wangu potatika pala, penzeve cukanga yumo ewela kuzoniyavya, wonse enisiya neka. Mulungu aŵalekelele.
Koma Asikulu enze nane pamo enikosesha mtima kuti niŵilizye malizu wonse, kuti ŵanthu ŵa mitundu yonse aŵamvwe. Tetyo nepulumukila mkamwa mwa nkhalamu.
Asikulu akanipulumushe ku ciliconse copangwa kunicita ciyipa, nipo anisunge luweme mpaka kuniloŵesha mu Ufumu wake wa Kululu. Kwa yeve kuŵe ulemelelo kosalekezya. Amen.
Utwale moni kwa Pulisika na Akwila nipo soti kwa ŵa mu luko ya Onesifole.
Elasito esalila ku Kolinto, nipo Tilofimo nemusiya ni wolwala ku Mileto.
Uyezye kuwela ikaliyofwika nsita ya mwela. Yubulo, Pude, Lino, Kilawudiya, na enekwawo ayakine wonse okupani moni.
Asikulu aŵe na mwewo. Cisomo ca Mulungu ciŵe na mwewo monse.

Ni newo Paulo muzya wa Mulungu, na nthumi ya Yesu Kristu. Enituma kwa ŵala ŵecisalula Mulungu, kuti acetekele mwa Yesu, na kuti aziŵe vyendi, vuŵalengesha kusamala va Mulungu,
noŵapa cilolelo ca moyo wosasila. Mulungu wocetekeleka, elayizya moyo wosasila uyu nsita ikaliyotatika.
Pa nsita yake Mulungu, Mpulumushi wasu, ewulula cendi malizu ŵake poŵilizya na kuti nipiwe mphamvu nga nine nthumi.
Nikulembela wewo Tito, mwana wangu ngaye–ngaye cikomo cakuti newo na wewo tili na cicetekelo cimo. Mulungu Atata na Kristu Yesu, Mpulumushi wasu, akucitileni cisomo nokupani mtendele.
Nikusiya ku Klete kuti ukonkholole vonse venzevikaliyokonkhololewa, na kuti uyike akulu ŵa mpingo mu mzinda uliwonse, ngani mwenikulamulila.
Mkulu wa mpingo aŵe munthu wa ngwilyo, nipo aŵe wa mwanakazi yumo yeka. Ŵana ŵake aŵe soti wocetekela Kristu, aliye mbili yoceneka keno yosapingulika.
Wolindilila mpingo awokuŵa wa ngwilyo, cikomo ali ngani kapitawo mu banja ya Mulungu. Osati awokumvwa va yeka, keno wakupya mtima mmangu, keno cakolwa, keno wa ndewo, keno soti na mtima wopangwishisha ndalama.
Koma aŵe wopokela luweme alwendo, wotemwa viweme, woziŵa kulilamulila, wolungama, mtuŵa mtima, nipo soti wozilesha.
Asunge mokatisha malizu wocetekeleka ali wokatizyana na vetisambilizyiwa. Potetyo azeatweshe kukosesha ayakine posambizya vyendi, nipo soti nocimfya osushana navo.
Pala pali ŵanthu anyinji, ngako–ngako ŵala Akristu ofumila kwa Ayuda, otalizya wenye nopumvya ayawo polaŵila vopusa.
Ni cowamila kuŵankhalisha celele, cikomo opumvya mabanja ayakine wonse poŵasambizya vasawamila kuŵasambizya. Oyingocita ivi na volinga viyipa, popangwa kupokela ndalama mwa wenye.
Munthu muyakine wenzotola kuti ni mneneli ku Klete, yumo mwa ŵeve awo, elaŵila kuti, “Akilete nsita zonse ni ŵa wenye, vinyama viyipa, awulesi akulya ngako.”
Malizu aŵa ni wosimikizyika. Ni cikomo cake uŵalaŵile ngako mwa mphamvu ŵanthu ŵamene awo, kuti aŵe na cicetekelo cotangʼa,
mu malo mosamala visali vyendi va Ciyuda, na myambo ya ŵanthu okana vyendi.
Ku ŵanthu atuŵa mtima, vinthu vonse ni vowamila. Koma kwa wofipishiwa na wosacetekela, paliye kanthu kaweme; mitima yawo na nzelu zawo kumo, vonse ni vofipishiwa.
Olaŵila kuti omuziŵa Mulungu, koma na vocita vawo omukana, pakuti ni ŵanthu wonyansa, wosamvwila, wowamilalini kucita kanthu kalikonse kaweme.
Koma wewo Tito, uwosambizya vokatizyana na cisambizyo cendi.
Uwuzye analume akulukazi kuti awokuŵa wosakolwa, awocita va cikulu, ŵa malingililo ŵa nzelu, otangʼa pa cicetekelo, pa cinthemwa na pokoselela.
Cimozi–mozi anakazi akulukazi, uŵawuzye kuti awokuŵa na unkhalo uwamila anakazi atuŵa mtima. Asaŵe olaŵilila ayawo viyipa keno ŵazya ŵa ucakolwa. Aŵe alangizi aweme,
kuti tetyo atweshe kusambizya asimbi kutemwa analume ŵawo na ŵana ŵawo.
Aŵasambizye kuŵa na malingililo ŵa nzelu, aliye kacenche, osamala luweme va pa banja, na womvwila analume ŵawo. Pamene apo ŵanthu angatafulilelini Malizu ŵa Mulungu.
Pamene apo soti alumbwana aŵawuzyishishe kuti aŵe ŵa malingililo ŵa nzelu.
Pa vonse wewo wemwine weka uŵe cisanzo ca nchito ziweme. Usambizyi wako unkhale wa vyendi, nipo uzisambizye mwa mcinzi.
Malizu wako aŵe ŵa vyendi, kuti ŵanthu osati azeŵasushe. Tetyo, ŵausushana nawo azeacite nsoni, akasoŵe kalikonse kayipa kuti azetilaŵilile.
Ŵazya awomvwila asikulu ŵawo, awoŵatemwesha pa vonse. Osati awosushana nawo
keno kuŵayiŵila, koma ngako–ngako aliwoneshe kuti ni wocetekeleka pa vonse viweme. Motetyo, pa vocita vawo vonse azeawoneshe kuwama kwake kwa vosambizya volaŵila va Mulungu, Mpulumushi wasu.
Pakuti Mulungu wawonesha cisomo cake cupulumusha ŵanthu wonse.
Cisomo cake cutisambizya kusiya moyo wosasamala va Mulungu, nipo soti vilako–lako va calo ca pansi. Cutisambizya kuti moyo wasu pano pansi uŵe wa malingililo ŵa nzelu, wolungama na wosamala va Mulungu.
Pala tulolela na cicetekelo pa nsiku yokanganisha, Yesu Kristu Mulungu wasu mkulu na Mpulumushi patiakawele mu ulemelelo.
Yeve elitwala kuti ŵatifumye ku viyipa vasu vonse, notituŵisha kuti tinkhale ŵanthu ŵake ŵa kapamphu pa nchito zonse ziweme.
Ivi niye vauwamila kusambizya. Uwoŵakosesha ŵanthu, noŵacimula kwamene. Uwocita ivi na ulamulilo. Muyakine aliyense osati azeakusule yayi.
Woŵalukanisha ŵanthu wonse kuti awomvwila akulu ŵa boma na wopingula. Awoŵamvwila nipo awokuŵa wokonzeka kuseŵenza nchito iliyonse iweme.
Uŵawuzye kuti osati awolaŵila viyipa va munthu aliyense, apewe kusushana aŵe wofasa, nipo nsita zonse aŵe na mcinzi ku ŵanthu wonse.
Pala kale nase soti tenze wopusa, wosamvwila, na wosoŵeshewa. Tenze ŵazya ŵa vilako–lako viyipa na vokondelesha va mitundu–mitundu. Masiku wonse tenzonkhalila kucita viyipa na ukwa, ŵanthu kutinkhana nase, nipo sewo ŵamene kutinkhana.
Koma pamene apo Mulungu Mpulumushi wasu ewonesha cisomo cake nipo soti lusungu yotemwa ŵanthu.
Tetyo, etipulumusha osati cikomo ca nchito zolungama zeticita sewo, koma mwa lusungu yake. Etipulumusha posamba mwa Mzimu Mtuŵa pakutivyalisha kwa lomba notipa moyo wa lomba.
Mwa Yesu Kristu, Mpulumushi wasu, Mulungu etila Mzimu Mtuŵa wala motambulula manja.
Mulungu ecita vonse ivi kuti tiŵe ŵana ŵake, kuti tifwaniwe wolungama mu menso mwake na cisomo cake, tulindila moyo wosasila wecitilayizya.
Aŵa ni malizu wosimikizyika ngako, nipo nupangwa kuti vamene ivi uvilaŵilishe, kuti wocetekela Mulungu awozitwala pa nchito ziweme. Ivi ni viweme vuphindulisha ŵanthu.
Koma upewe kufufuza–fufuza vopusa, kuŵelenga–ŵelenga mndandanda wa mazina ya makolo, mikangano, nosushana pa va Matetulo ŵa Mose. Ivi vuyavyalini, viliye phindu iliyonse.
Munthu woleta mpatuko, umucenjezye kaŵili, koma akapitilizya usakatizyane naye pa kanthu.
Nipo ukaziŵa kuti munthu woteti ni wopumvyika na wocimwa, mwine wake yeve olipa mlandu yeka.
Nikazomutuma Alitema keno Tikiko kwanu uko, uyeseshe kuti unifwane ku Nikopoli, cikomo nasimikizya kuti nikaŵe kwamene uko nsita ya mphepo ikuza.
Uyeseshe kuyavya Zena, kaswili wa matetulo wala, nipo soti Apolo, kuti apitilizye ulwendo wawo. Uwoneshe soti kuti osoŵalini kanthu.
Ŵanthu ŵasu soti awosambila kulitwala pa nchito ziweme, kuti awoyavya pali kusoŵa ngako–ngako. Awotetyo kuti moyo wawo usaŵe uliye phindu.
Wonse ŵa nili nawo kuno okupani moni. Otwala moni kwa wonse otitemwa cikomo ca cicetekelo. Cisomo ciŵe na mwewo monse.




































Nine Paulo, wamene nili mu jele cikomo ca Kristu Yesu, pamo na munekwasu Timoteyo. Tulembela wewo Filimoni, wotemweka munekwasu, nyanchito muyasu.
Kalata iyi soti tulembela Afiya, mlongosi wasu, na Alikipo, msilikali muyasu pa nkhondo ya Mulungu, koma soti mpingo wonse ukumana mu ngʼanda mwanu.
Mulungu Awusu wasu na Asikulu ŵasu Yesu Kristu akucitileni cisomo nokupani mtendele.
Munekwasu Filimoni, nsita zonse mu malombelo ŵangu nukukumbuka notembezya Mulungu wangu.
Nukumvwa kuti ucetekela mwa Asikulu Yesu, na kuti usangalala na atuŵa mtima wonse ŵa Mulungu.
Lombelo yangu ni yakuti cicetekelo cauyaŵana nawo, ciŵe cakuya kuti uziŵishishe viweme vonse vawupokela, mwa Kristu.
Wewo munekwasu, cinthemwa cako canisangalasha cikomo cakuti watangʼisha mitima ya ŵanthu ŵa Mulungu.
Cukanga ni cotwesheka kuti nicite kukupingula mu zina ya Kristu vawupangwika kucita,
koma cikomo ca cinthemwa nicite mosenga. Newo Paulo nemkulukazi koma soti nili mu jele cikomo ca Kristu Yesu.
Nusenga mu malo mwa mwana wangu mwa Kristu, wamene nili awusu wake mu uzimu panili mu jele muno. Uyu ni Onesimo.
Kale enzeve nchito kwa wewo koma lomba angatiyavye tonse wewo na newo.
Numtumizya soti kwa wewo lomba, nipo potetyo nucita nga kuti nakutumizyila mtima wangu wamene.
Nenzopangwa mphela–mphela kuti aŵe na newo kuno, kuti akonitumikila mu malo mwako, pakuti nili mu jele cikomo cotumikila Malizu Aweme.
Koma nupangwalini kucita kanthu osakukonsha, kuyopa kuti, unganicitile cinthu ciweme mokakamizyiwa osati mwa ufulu.
Keno Onesimo eyingokusiya kwa kansita katontho, kuti uzeuŵe naye nsita zonse,
osati ngani muzya, koma ngani munekwasu wotemweka.
Lomba keno ukuti nine muyako, mupokelele uyo ngani mwawungapokelele newo.
Keno ekuyifyilapo, keno enze na nkhongole kwako, nkhongole iyo iŵe yangu.
Malizu ŵanulemba pano, nulemba na kwanja kwangu kuti, “Newo Paulo nilipile.” Tetyo, nukukumbusha kuti, pala wewo, wenikongolela moyo wako wa Cikristu!
Munekwasu, nusenga kuti nane soti uniyavyeko cikomo ca Asikulu Yesu, kuti mtima wangu unisangulushe mwa Kristu.
Cukanga panutumizya kalata iyi, nuziŵa kuti ucite vanakusenga na kupulamo.
Ciyakine ni ici, uniwamyile cipinda ca alwendo nili naco cilolelo kuti kufumila mu malombelo wanu Mulungu apange njila yakuti nimangululiwe na kuti nizekuwoneni soti.
Epaflasi ali mu jele pamo na newo cikomo ca Kristu Yesu okupani moni.
Anyanchito ayangu wonse okupani moni, Maliko, Alistaliko, Dema na Luka.
Cisomo ca Asikulu ŵasu Yesu Kristu ciŵe na mwewo.












































































































Macezo pa nsita zinyinji, na mwa njila zinyinji, Mulungu elaŵila na makolo ŵasu kupitila mwa aneneli,
koma masiku ŵano wosilizya walaŵila nase tonse kupitila mwa Mwana wake, wamene kupitila mwa yeve elenga calo conse, wamene soti weciyika kuŵa mwine wa vinthu vonse.
Yeve niye kuŵala kowonesha ulemelelo wa Mulungu, nipo yeve ni cimvwili–mvwili ngaco–ngaco ca Mulungu. Yeve woyendesha vinthu vonse na malizu ŵake ŵa mphamvu. Pecituŵisha nolekelela macimo ŵa ŵanthu wonse, eciyokuŵa Kululu, ku kwanja kwendi kwa Mulungu mwa ulemelelo.
Mwana wa Mulungu ni wopula angelo, ngani zina yecimupa Mulungu yupula zina ya angelo.
 Pakuti Mulungu aliyowuzye mngelo wake aliyense kuti, “Wewo niwe Mwana wangu, lelo nakuvyala.” Keno kuti, “Nikaŵe Awusu wake, na kuti yeve akaŵe Mwana wangu.”
 Koma penzotuma Mwana wake wawiya pano pansi, elaŵila soti kuti, “Angelo wonse ŵa Mulungu awomulambila.”
 Nipo va angelo elaŵila kuti, “Oyalusha angelo ŵake kuŵa mphepo, na angelo ŵake kuŵa mulilo woyaka.”
 Koma ku Mwana, Mulungu olaŵila kuti, “Mwewo Mulungu, Mpando wanu wa cifumu uŵe mpaka nsita zosasila; cilungamo niye cili ngani ndodo ya cifumu mu ulamulilo wanu.
Mwatemwa cilungamo notinkhana na ciyipa; ni cikomo cake Mulungu, Mulungu wanu, wakuzozani na mafuta ŵa cimwemwe, kupula ayanu wonse.”
Elaŵila soti kuti, “Mwipanga maziko ŵa calo potatika, mwewo Asikulu, nipo Kululu ni nchito ya manja ŵanu.
Ivi vikasile, koma mwewo mukasale; vonse ivi vikasilile ngani covwala.
 Mukavipeteke ngani mukanjo, nipo vikayaluke ngani covwala. Koma mwewo muyalukalini; vyaka vanu vikasilelini.”
 Kansi ni ku mngelo wotyani kwecilaŵila kuti, “Nkhala ku kwanja kwangu kwendi, mpaka nikayalushe alwani ŵako kuŵa cokandapo mendo ŵako.”
Angelo wonse ni mizimu yotumikila tyala, yecituma Mulungu mu malo mwa ŵala akuzopokela cipulumusho.













Tetyo, tikatishe vatamvwa, kuyopa kuti patontho–patontho tingavitaye.
Matetulo ŵecilaŵila Mulungu kupitila mwa angelo enze wonkhazikika, tetyo aliyense aliyoŵamvwe nipo eŵatafulila, elangiwa ngani mwakuwamila.
Nga sewo tingazyeŵe tyani keno tusula cipulumusho ici cikulu? Celaŵiliwa na Asikulu potatika, nipo cesimikizyiwa kwa sewo na ŵala ecimvwa kuti ni ca cendi.
Mulungu naye ecitila umboni pocita viziŵikilo na vinthu vokanganisha na cawanzi ca Mzimu Mtuŵa weciŵayaŵila kulingana na mwenzopangwila yeve mwine.
Mulungu aliyoyike angelo kuŵa wopingula calo, catulaŵilapo.
Celaŵiliwa pa malo ayakine mu Malembo kuti, “Munthu ni cinji kuti mukomukumbuka, keno Mwana wa Munthu, kuti mukomusamala?
Kwa kansita katontho mwemuyalusha kuŵa mtontho pa angelo, mwemupa mcinzi wa cifumu na ulemelelo.
Nipo mweyika vonse pansi pa ulamulilo wake.” Lomba keno Mulungu ecipa ulamulilo pa vinthu vonse, paliye kanthu kasali mu ulamulilo wake. Koma mwavilili vinthu lomba tuwonalini kuti vonse vankhala cendi mu ulamulilo wake.
Koma tuwona kuti Yesu, pa kansita katontho eyaluka kuŵa mtontho pa angelo, mwemupa mcinzi wa cifumu na ulemelelo, cikomo cakuti etamana na imfwa. Vecitika tetyo kuti mu cisomo ca Mulungu angafwile ŵanthu wonse.
Pakuti kwemuwamila Mulungu olenga nosunga vinthu vonse, kuleta ŵana anyinji ku ulemelelo wake. Ecita ici poyika Yesu, otangulila ku cipulumusho, kutwesha nchito yake kupitila mu matamano.
Pakuti wala otuŵisha na ŵala otuŵishiwa, wonse Mulungu niye Awusu wawo. Ni cikomo cake Yesu ocitalini nsoni kuŵayita kuti mwenekwasu,
 polaŵila malizu olaŵila kuti, “Nikawuzye enekwasu va zina yanu; pakati pa mpingo nikayimbe nzimbo zomucinzikani.”
 Olaŵila soti kuti, “Nikayike cicetekelo cangu pali yeve.” Payakine soti olaŵila kuti, “Nili pano, pamo na ŵana ŵecinipa Mulungu.”
Lomba pakuti ŵana ni ŵanthu, ali na muŵili na mlopa, Yesu naye otolako umunthu, kuti kupitila mu imfwa angaceneke ali na mphamvu za imfwa – wamene ali Satana –
nopulumusha wonse poyopa imfwa eyikiwa mu uzya wosasila.
Pakuti ni angelolini ŵakuyavya, koma azukulu ŵa Abulahamu niye ŵakuyavya.
Tetyo, enzowamila kupangiwa ngani enekwawo mu vonse, kuti aŵe Mkulu wa Ansembe wa lusungu na wocetekela potumikila Mulungu, nipo kuti afumye macimo ŵa ŵanthu.
Pakuti Yesu etamana poyezyewa, otwesha kuyavya ŵala oyezyewa.
Tetyo, mwenekwasu atuŵa, mwewo muyaŵana kuyitiwa kufumila Kululu, lingililani Yesu, Nthumi na Mkulu wa Ansembe wa catuzomelezya.
Enze wocetekeleka kwa Mulungu emuyika pa nchito, ngani mweenzele “wocetekeleka Mose mu Ngʼanda yonse ya Mulungu.”
Pakuti Yesu wafwaniwa kuti ni wowamila ulemelelo ukulu kupula Mose; ngani wala omanga ngʼanda ali na ulemelelo ukulu kupula ngʼanda yamene.
Pakuti ngʼanda yumangiwa na munthu muyakine, koma womanga vinthu vonse ni Mulungu.
Lomba Mose enze na cicetekelo mu Ngʼanda yonse ya Mulungu ngani muzya, kusimikizya pa ivi vinthu venzopangwika kulaŵilika ku nthangu.
Koma Kristu ni wocetekeleka ngani Mwana pa Ngʼanda ya Mulungu. Nise Ngʼanda yake keno tuyika mphamvu pa kutangʼa mtima nakumekela va tili navo mu cilolelo.
Tetyo, ngani Mzimu Mtuŵa olaŵila kuti, “Lelo, mukamvwa Malizu ŵa Mulungu,
osayumisha mitima yanu ngani mwecicitikila makolo ŵanu powukila Mulungu, nsiku yenzoniyezya mu cipululu.
Makolo ŵanu eniyezya nipo eyezya kulezya kwangu, cukanga ewona vokanganisha kwa vyaka makumi anayi.
Tetyo, nekalipila luko iyo, nipo nelaŵila kuti, ‘Nsita zonse osoŵa mu mtima mwawo, okana kucita vanuŵawuzya.’
 Nelumbila mu ukali wangu kuti, ‘Akaloŵelini mu calo ca mpumulo wangu.’”
Ŵani menso, mwenekwasu, kuti musafwanike aliyense wa mwewo wa mtima uyipa, na wosacetekela, wokupatulishani na Mulungu wa moyo.
Mukokoseshana nsiku na nsiku malinga keno nsita ilipo yakuti, “Lelo,” kuti aliyense wa mwewo asayumishiwe na cinyengo ca ucimo.
Pakuti tuyaŵana mwa Kristu, keno tusunga mpaka ku nsilililo kutangʼa mtima kwetenze nako potatika.
 Pala Malembo olaŵila kuti, “Lelo, mukamvwa Malizu ŵa Mulungu, osayumisha mitima yanu ngani mwezicitila powukila Mulungu.”
Ni ŵani ŵanthu ecimvwa Malizu ŵa Mulungu nipo nokangana naye? Ni ŵala wonse ŵecitangulila Mose kufuma mu Ejipito.
Ni ŵani ŵecikalipila Mulungu kwa vyaka makumi anayi (40)? Ni ŵala ŵanthu ecimwa, epona nakufwa mu cipululu.
Mulungu pecipanga layizyo yake yakuti, “Akaloŵelini mu calo ca mpumulo wangu” – ni ŵani ŵenzolaŵilapo? Ni ŵala emuwukila.
Tuwona kuti ekangiwa kuloŵa cikomo cakuti aliyocetekele.
Tetyo, payikalipo layizyo ya Mulungu yakuti tiloŵe mu mpumulo, tiyeni ticenjele kuyopa kuti pangaŵe aliyense wokangiwa kuloŵa.
Pakuti sewo teŵamvwa Malizu Aweme, ngani ŵeve ŵala. Koma ŵeve aliyophindule nawo malizu oŵilizyiwa, pakuti eyingokumvwa koma osaŵacetekela.
 Sewo wocetekela tuloŵamo mu mpumulo, ngani mwecilaŵilila kuti, “Nelumbila mu ukali wangu kuti, ‘Akaloŵelini mu calo ca mpumulo wangu.’” Elaŵila ivi cukanga kuti enze esilizya nchito zake kufumila pa nsita yecilenga calo.
 Payakine polaŵila va nsiku ya cisanu na ciŵili, Malembo olaŵila kuti, “Mulungu epumula pa nsiku ya cisanu na ziŵili, kuleka nchito zake zonse.”
Nipo apa olaŵila soti kuti, “Akaloŵelini mu calo ca mpumulo wangu.”
Mulungu ewamya kuti ayakine aloŵe mu calo ca mpumulo, koma ŵala ecimvwa Malizu Aweme potatika aliyoloŵemo cikomo cosamvwa.
 Ni cikomo cake Mulungu eyika nsiku iyakine yoyitiwa kuti, “Lelo.” Pepitapo vyaka vinyinji elaŵila kupitila mwa Davide (ngani mwenilaŵilila kale) kuti, “Lelo, mukamvwa Malizu ŵa Mulungu, osayumisha mitima yanu.”
Pakuti angati Yoswa eŵaloŵesha mu calo ca mpumulo, sembe Mulungu aliyolaŵilepo va nsiku iyakine pa vuli pake.
Ni cikomo cake, lomba mpumulo wa Sabata waŵasalila ŵanthu ŵa Mulungu.
Pakuti aliyense woloŵa mu mpumulo wa Mulungu wapumula soti ku nchito zake, mwecicitila Mulungu kulekezya nchito zake.
Tiwoyezya kuloŵa mu mpumulo wamene uyu, kuyopa kuti muyakine cukanga wosamvwa ngani ŵala nokangiwa kuloŵamo.
Pakuti Malizu ŵa Mulungu ni ŵa moyo, oseŵenza, ni wonola kupula cingwandali conola konse–konse. Oloŵa mkati molumikizyilana moyo na mzimu, nipo olasa mkati mwa mtima. Opingula cukanga vakulingilila ŵanthu nolaka–laka mu mitima mwawo.
Pa menso pa Mulungu paliye kanthu kofisika, vonse vili patuŵa nipo ni vovunukulika kwa yeve watuwamila kukonkhololela vonse vatacita.
Tiyeni tikatishe cicetekelo catuzomelezya, pakuti tili naye Mkulu wa Ansembe wopula wonse, eluta Kululu kwendi kwa Mulungu. Uyu ni Yesu Kristu Mwana wa Mulungu.
Tililini na Mkulu wa Ansembe wonse wakuti angatimvwilelini lusungu cikomo ca volefuka vasu, koma wamene mu njila zonse eyezyewa ngani sewo, koma aliye cimo.
Tiyeni lomba, motangʼa mtima tifwendele ku mpando wa cisomo, kuti tipokele lusungu nofwana cisomo kutiyavya mu nsita zosoŵa.
Mkulu wa Ansembe aliyense, osaluliwa pakati pa ŵanthu, nomuyika kuti awoŵapanamila pa menso pa Mulungu. Nchito yake ni kutwala nsembe cikomo ca macimo.
Pakuti yeve yeka ali na volefuka vinyinji, niye kuti angatweshe kuŵalezyela mtima ŵala aliye nzelu na wosoŵa.
Cikomo cakuti ni wosatangʼa ni copangwika kuti awotwala nsembe cikomo ca macimo ŵake na macimo ŵa ŵanthu ayakine.
Paliye munthu ozitolela yeka mcinzi wonkhala Mkulu wa Ansembe, koma ocitoyitiwa na Mulungu, ngani mweciyitila Aloni.
 Tetyo, Kristu aliyolikweze yeka ku mcinzi wonkhala Mkulu wa Ansembe wonse, koma Mulungu niye ecitomuwuzya kuti, “Wewo niwe Mwana wangu, newo lelo nakuvyala.”
 Mulungu elaŵila soti kuti, “Niwe wansembe mpaka nsita zosasila; unsembe wake ngani wala wa Melikizedeki.”
Yesu, pa nsita yenze munthu pano pansi, elomba modandaula moŵilikizya kulila, kwa Mulungu enzotwesha kumupulumusha ku imfwa yake, nipo emvwiliwa cikomo coyopa Mulungu.
Cukanga enze Mwana wa Mulungu, esambizyiwa kumvwila kupitila mu votamana vake vecimvwa.
Pecitwesha nchito yake, eciŵa wopulumusha ŵanthu omumvwila kwa nsita zosasila,
nipo Mulungu emuyika kuŵa Mkulu wa Ansembe, unsembe wake ngani wala wa Melikizedeki.
Tili na vinyinji vatingalaŵile pa ivi, koma ni votamanisha kukonkholola kwake, pakuti mwayaluka ayumu mitu.
Pakuti cukanga pa nsita ino muwamila kuŵa asambizyi, koma mupangwika kuti muyakine akusambizyeni soti masambizyo otatikila ŵa Malizu ŵa Mulungu. Nikopangwika soti kukumweshani mkaka, mu malo mokupani cakulya cotangʼa.
Keno muyakine akumwa tyala mkaka, niye kuti akali lucece, angatweshelini kukonkha cisambizyo cokonkholola va cilungamo.
Koma cakulya cotangʼa ni ca ŵanthu otangʼa moseŵenzesha nzelu zawo, eziyoŵelezya kusiyanisha pakati pa viweme na viyipa.

Tetyo, tiyeni tileke masambizyo otatikila Akristu, tisawelezyele kusambizya vili ngani maziko, ngani: votyaluka mtima kuleka nchito zosaphindulisha moyo wosasila, vocetekela Mulungu, va maubatizo, voyika manja, va kuwuka kwa akufwa, na va cipingulo cosasila. Koma tiyeni tipilile mpaka tikafwike pa kutangʼa ngako–ngako.

Mulungu akatilola, tikacite tetyo.
Ŵanthu otaya cicetekelo cawo, ni kosatwesheka kuŵakosesha soti kuti ayaluke mtima. Ŵeve kale, Mulungu eŵasanikila, elaŵako cawanzi cofumila Kululu, nopokela nawo Mzimu Mtuŵa, nipo eziŵa kuwama kwa Malizu ŵa Mulungu, na mphamvu za nsita ikuzowela. Lomba akakana Mulungu, ocita ngani kumupanyika soti Mwana wa Mulungu, nomutafulila patuŵa.


Ŵanthu ayakine ali ngani lito yupokela mvula kanyinji–kanyinji, notwala mbuto zophindulisha oyilima, Mulungu oyishukisha.
Koma ayakine ali ngani lito yutwala minga na viliye phindu, iliye nchito nipo ili pafupi kushamikiwa. Nsilizyilo yake nikushokewa na mulilo.
Koma mwewo wotemweka ŵangu, cukanga tilaŵila ivi tukukayikilanilini. Tuziŵa kuti muli navo viweme, volinga ku cipulumusho canu.
Pakuti Mulungu ni wolungama, angalekelini kusamala va vocita vanu, na cinthemwa cemwimuwonesha potumikila atuŵa mtima wake, ngani mwakucitila lomba.
Tupangwishisha kuti aliyense mwa mwewo apitilizye kuwonesha kapamphu aka mpaka posilizyila kuti cilolelo canu cifwike posilizyila ngapo–ngapo.
Tupangwalini kuti muŵe ŵa ulesi, koma kuti mukonkhe ŵanthu ŵamene pocetekela na popilila, akapokele vecilayizya Mulungu.
Mulungu penzomulayizya Abulahamu, elumbila kuti, “Napali newo nemwine, Mulungu.” Elaŵila tetyo pakuti penzeve mkulu kupula yeve wecitomola polumbila.
 Niye Mulungu elaŵila kuti, “Ni cendi nikakushukishe, nipo nikapashe ngako azukulu ŵako.”
Tetyo, Abulahamu elindila mopilila, nopokela vecimulayizya.
Ŵanthu olumbila mu zina ya muyakine oŵapula, nipo lumbilo yotetyo, yusimikizya malizu wosilizya kusushana konse pakati pawo.
Mulungu, popangwa kuwasimikizyila ŵanthu akuzopokela vecilayizya kuti akayalukelini malingililo, esimikizya layizyo yake polumbila.
Tetyo, pali vinthu viŵili, layizyo na lumbilo, ivi vingayalukelini, nipo Mulungu angatalilepolini wenye. Mwa ivi, Mulungu epangwa kutikosesha mtima sewo tewutukila kwa yeve, kuti ticikatishe cilolelo cecitiyikila pa menso pasu.
Cilolelo ca moyo wasu ni cotangʼa. Ni conkhazikika, ni cosasungʼuzika, nipo cupita mu cinyula cocinjilizya mu Ngʼanda ya Mulungu ya Kululu, nakuyoloŵa mu Cipinda Copatulika Copula.
Yesu eloŵamo kale cikomo ca sewo. Yeve eyaluka Mkulu wa Ansembe wa nsita zosasila, unsembe wake ngani wala wa Melikizedeki.
 Melikizedeki enze mfumu ya ku Salemu, enze soti wansembe wa Mulungu Wopula vonse. Penzowelako Abulahamu kufuma ku nkhondo kwecicimfya mafumu ŵala, Melikizedeki emucinguzyila nomushukisha.
Abulahamu emupa citwa ya ca kumi ca vinthu vecitola. Ni wotatika, potanthauza va zina yake, kuti mfumu ya cilungamo, nipo enze soti mfumu ya Salemu, niye mfumu ya mtendele.
va awisi keno anyina, va makolo ŵake, va vovyalika vake na va imfwa yake, paliye ciliconse cilembewa. Ali ngani Mwana wa Mulungu, opitilizya kuŵa wansembe mpaka nsita zosasila.
Mungawone mweenzele wopula uyu munthu, wamene Abulahamu wecipa va ca kumi va vonse!
Matetulo ŵa Mose olaŵila kuti ŵana ŵa Levi ni ansembe, akopokela ca kumi kwa Aisilayeli. Niye kuti ŵeve opokela kwa enekwawo, cukanga enekwawo nawo ni ŵana ŵa Abulahamu.
Melikizedeki enzelini yumo wa azukulu ŵa Levi, koma epokela ca kumi kwa Abulahamu nipo eshukisha Abulahamu, munthu enze na malayizyo ŵa Mulungu.
Ni coziŵikilatu kuti munthu woŵilikila oshukisha wosaŵilikila.
Ansembe opokela ca kumi ni ŵanthu akufwa, tetyo Melikizedeki ni wopula ŵeve, pakuti tuwuzyiwa kuti yeve akufwalini.
Muyakine angalaŵile kuti Levi, wamene opokela ca kumi kufuma kwa enekwawo, etwala ca kumi kwa Melikizedeki kupitila mwa Abulahamu.
Pakuti Levi enze akaliyovyalika, ngani kulaŵila kuti enzeakali mu muŵili wa kolo yake Abulahamu pecizomucinguzya Melikizedeki.
Matetulo wecipokela Aisilayeli enze onkhazikika pa unsembe ŵa Levi. Koma unsembe wamene uyu uliyotweshe kukata nchito, tetyo Mulungu enkhazikisha unsembe uyakine “ngani wala wa Melikizedeki,” wosiyana na unsembe wa Levi na Aloni.
Pakuti pakaŵa kuyaluzya pa unsembe, niye kuti pa Matetulo soti popangwika kuyaluzya.
Wansembe watulaŵilapo ni Asikulu ŵasu, nipo alilini ku banja ya Levi, koma ku mkoka uyakine, mkoka wa Yuda. Paliye efuma ku mkoka uyu etumikilapo pa guwa ngani wansembe, cikomo Matetulo ŵa Mose aliyolaŵilepo ciliconse va ansembe ŵa ku Yuda.

Malizu aŵa omvwika luweme patuwona kuti pafwika wansembe muyakine, Asikulu ŵasu, ali ngani Melikizedeki.
Yeve aliyoyikiwe kuŵa wansembe cikomo ca tetulo yukumya kuvyalika kwa ŵanthu, koma cikomo ca mphamvu za moyo wake wosacenekewa.
 Pala Malizu ŵa Mulungu ocitila umboni kuti, “Niwe wansembe mpaka nsita zosasila; unsembe wake uli ngani wala wa Melikizedeki.”
Matetulo ŵa macezo elekewa cikomo enzeve mphamvu na phindu.
Pala ŵeve, enzotweshalini kuyaluzya munthu kuti aŵe wosayifya. Koma mu malo mwake, mwaloŵa cilolelo copula, nipo mwa cilolelo ici tufwendelela kwa Mulungu.
Ciyakine coyikililapo pa cilolelo, ni cilumbilo cecilumbila Mulungu. Pakuti ŵala enzoyikiwa kuŵa ansembe kale, paliye lumbilo.
Koma yeve epangiwa wansembe na lumbilo, nipo Mulungu emuwuzya kuti, “Leza elumbila, nipo akayaluzyelini malingililo ŵawo olaŵila kuti, ‘Niwe wansembe mpaka nsita zosasila.’”
Cilumbilo ici cupanga Yesu kuŵa nkhoswe yosimikizyila cipangano copulapo.
Ansembe ŵa macezo enze anyinji, cikomo cakuti ecinjilizyiwa na imfwa kupitilizya nchito zawo.
Koma Yesu ni wa nsita zosasila, tetyo unsembe wake ni wosayaluka.
Ni cikomo cake, otwesha kuŵapulumusha kwa nsita zosasila ŵala ofwendela kufupi na Mulungu kupitila mwa yeve, pakuti nsita zonse onkhala na moyo kuti awoŵalombela.
Lomba penzopangwika kuti tiŵe naye Mkulu wa Ansembe wotetyo: mtuŵa mtima, wosayifya, wopatulika pa ŵanthu wocimwa, nipo wokwezekewa kupula vonse va Kululu.
Yesu alilini ngani Akulu ŵa Ansembe ayakine ŵala. Paliye cikomo cakuti nsiku zonse awotwala nsembe, potatika cikomo ca macimo ŵake, na ka ciŵili cikomo ca macimo ŵa ŵanthu. Yesu ecitilatu ivi limo tyala, politwala yeka ngani nsembe.
Matetulo ŵa Mose oyika ŵanthu ali na volefuka vinyinji kuŵa Akulu ŵa Ansembe. Koma malizu ŵa lumbilo ya Mulungu yala, iwela pa vuli pa Matetulo, eyika Mwana wake, wamene etwesha nchito yake kuti aŵe Mkulu wa Ansembe nsita zonse.
Mfundo yatulaŵilapo ni iyi: tili naye Mkulu wa Ansembe woteti, onkhala ku kwanja kwendi kwa mpando wa cifumu wa Mulungu wa ulemelelo Kululu,
Mtumiki mu malo atuŵa, mu mahema ŵa vyendi wecikhoma Asikulu, osati munthu.
Pakuti Mkulu wa Ansembe aliyense osaluliwa kutwala votwala na nsembe, niye ni copangwika kuti Mkulu wa Ansembe wasu aŵe na kanthu kakuti atwale.
Uyu kuti enkhala pa calo ca pansi, sembe enzelini wansembe yayi, pakuti kwa ansembe otwala nsembe kulingana na Matetulo.
Otumikila mu mndandanda wa cilambilo, cili ngani cisanzo na cimvwili–mvwili ca cilambilo ngaco–ngaco ca Kululu. Pakuti Mose penzokonzeka kusonkha cihema, ewuzyiwa na Mulungu kuti, “Upange vonse molingana na cisanzo cenikuwonesha pa lupili.”
Koma lomba, Yesu epokela utumiki wopula kutali–tali utumiki wa kale. Yeve niye soti nkhoswe ya cipangano copula, cikomo malayizyo ŵake ni wopula malayizyo ŵa cipangano cotatika.
Cipangano cotatika cenze na coyifya, penzopangwika ciyakine mu malo mwake.
Koma Mulungu oŵacimula ŵanthu ŵake na malizu olaŵila kuti: Leza olaŵila kuti, “Masiku akuza, patinikacite cipangano ca lomba na ngʼanda ya Aisilayeli na ngʼanda ya Yuda.”
Leza olaŵila kuti, “Osati ngani cipangano cenipanga na makolo ŵawo pa nsiku yeniŵafumya na kwanja noŵaleta kunja kwa calo ca Ejipito. Pakuti aliyopitilizye mu cipangano cangu, tetyo newonesha kuŵasula ŵeve.”
Leza olaŵila kuti, “Ici ni cipangano catinikapange na ngʼanda ya Isilayeli akayopita masiku awo. Nikayike Matetulo ŵangu mu malingililo ŵawo, noŵalemba mu mitima mwawo. Nikaŵe Mulungu wawo, nipo nawo akaŵe ŵanthu ŵangu.
Pakapangwikelini kuti aliyense akasambizye muyake, keno kuti muyakine akawuzye mkwawo kuti, ‘Ziŵa Leza wako,’ pakuti wonse akaniziŵe, kutatikila wosaŵilikila mpaka woŵilikila.
 Pakuti nikaŵacitile lusungu pa voyifya vawo, nipo nikalukanelini soti macimo ŵawo.”
Polaŵila kuti cipangano ici ni “ca lomba,” Mulungu olaŵila kuti cipangano cotatika ni cosila nchito. Nipo cinthu cikatatika kusila nchito, ni kukulukazya, niye kuti cili pafupi kuzimilila.

Cipangano cotatika cenze nawo Matetulo okumya cilambilo, cenze soti na malo olambililamo omangiwa na ŵanthu.
Aŵa malo olambililamo enze cihema cenze na vipinda viŵili, nipo mu cipinda cake cotatika mwenzonkhala coyikapo nyale, polyela, na mikate yotwaliwa kwa Mulungu. Cipinda ici enzociyita kuti, “Cipinda Copatulika.”
Pa seli pa cinyula cocingilizya ca ciŵili, penze cipinda coyitiwa kuti “Cipinda Copatulika Copula.”
Mu Cipinda ici mwenze guwa ya golide yofukizyilapo vonunkhila, na Bokosi ya Cipangano yamene yenze yomatiwa na golide. Mkati mwake mwenze kanongo ka golide mwenze mana, na ndodo ya Aloni, yenze yotumba vitepo. Mwenze soti myala iŵili yolembewapo cipangano.
Palulu pa Bokosi iyo, penze akelubi ŵa golide owonesha ulemelelo wa Mulungu. Mapapiko ŵawo enzoundatile pa covwinikila Bokosi, cenzoyitiwa “Malo ŵa Kalekelezi ka Macimo.” Koma ni cosatwesheka lomba kukonkholola vonse ivi.
Makonzekelo akacitika tetyo, ansembe enzoloŵa mu Cipinda cotatika masiku wonse pa nchito zawo za cilambilo.
Koma ni Mkulu wa Ansembe tyala enzoloŵa mu Cipinda Copatulika Copula, nipo enzoloŵamo limo pa caka. Nipo enzotola mlopa, wenzotwala cikomo ca macimo ŵake na cikomo ca macimo ŵa ŵanthu ocita mosaziŵa.
Mwa ici, Mzimu Mtuŵa owonesha kuti njila ya kuya ku Cipinda Copatulika cikaliyovulika malinga keno cihema ca kale cikaluseŵenza.
(Ici ni cimvwili–mvwili tyala nipo culata ku nsita ino.) Kulingana na mndandanda wa kale, vawanzi na nsembe vutwaliwa vingayaluzyelini mtima wawolambila kuŵa uliye cimo.
Mndandanda wa kale uyu ukungolaŵila va vakulya, vakumwa na va myambo yosiyana–siyana ya mosambila. Vonse ivi ni Matetulo ŵa vinthu vowoneka na menso, noyikiwa kuti akoŵapo mpaka nsita yatiakawamye soti vonse Mulungu.
Koma lomba, Kristu wawela nipo ni Mkulu wa Ansembe wa vinthu viweme vawela. Waloŵa mu Cihema copatulika na cituŵa; ni cosapangiwa na manja ŵa munthu, nipo cililini ca pano pansi.
Kristu peciloŵa mu cihema, noloŵa mu Cipinda Copatulika Copula, aliyoloŵemo na mlopa wa pepe keno mwana wa ngʼombe. Eloŵa na mlopa wake–wake notiwamyila cipulumusho cosasila.
Mlopa wa pepe keno wa ngʼombe, keno milota ya ngʼombe inakazi vuwazyiwa pa ŵanthu oyifyiwa cikomo cosakonkha mwambo wa cilambilo ca ciyuda. Ivi vuŵasuka poŵafumyila lunsa ya mu muŵili tyala.
Koma lomba mlopa wa Kristu utwesha kucita vopula. Mwa Mzimu wosasila, Kristu ezitwala ngani nsembe iliye cilema kwa Mulungu. Niye kuti mlopa wake ukatuŵishe mitima yasu poyifumyila nchito zisaphindulisha moyo, kuti tikotumikila Mulungu wa moyo.
Cikomo ca ici, Kristu ni nkhoswe ya cipangano ca lomba, kuti ŵala eyitiwa na Mulungu apokele mashukisho wosasila ŵeciŵalayiza. Ivi vitwesheka cikomo ca imfwa ya Kristu, yununula ŵanthu ku vocimwa vecicita akali mu cipangano cotatika.
Keno munthu walemba cipangano cosiyila ayakine cuma, popangwika kusimikizya kuti elemba cipangano ico wamwalila.
Pakuti cipangano ici cutatikalini kuseŵenza keno wocilemba ali moyo, cutatika keno wala munthu wafwa.
Ni cikomo cake, cukanga cipangano cotatika ciliyocitike kupitila mu imfwa.
Potatika, Mose ewuzya ŵanthu Matetulo wonse ŵecimupa Mulungu. Pa vuli pake, etola mlopa wa mwana wa ngʼombe, [na wa mbuzi,] na manzi, nowazya pa buku ya Matetulo na pa ŵanthu wonse. Ecita ivi na kamsambo ka cimuti, nipo emangako wulu usweta na kamwando.
 Pocita tetyo, elaŵila malizu olaŵila kuti, “Uyu ni mlopa wosimikizyila cipangano cawalamula Mulungu kuti mucisunge.”
Cimozi–mozi Mose ewazya soti mlopa pa cihema na pa ciliconse coseŵenzesha pa cilambilo.
Kulingana na Matetulo, pafupi–fupi vonse vuwamyiwa na mlopa, nipo macimo olekelelewalini paliye mlopa.
Kwenze kopangwika kuti vimvwili–mvwili va vinthu va Kululu viwamyiwe na myambo yamene iyi. Koma kuti va Kululu ngavo–ngavo viwamyiwe penzopangwika nsembe ziyakine zopula izi.
Kristu aliyolute mu cihema copangiwa na manja ŵa ŵanthu, oyingopalanishiwa tyala na malo ngawo–ngawo ŵa Kululu. Yeve eluta Kululu kwamene, kwa kuwonekela pa menso pa Mulungu mu malo mwasu.
Nipo aliyoloŵe Kululu kuti awolitwala yeka, caka na caka, ngani Akulu ŵa Ansembe ŵa pa calo ca pansi oloŵa mu Cipinda Copatulika Copula caka na caka na mlopa wa nyama.
Pakuti tetyo, Yesu sembe enzotamana kanyinji–kanyinji kufumila pa kutatika kwa calo. Koma lomba, wawonekela limo tyala posilizyila kwa nsita, kuti afumye macimo politwala yeka kuŵa nsembe.
Munthu aliyense akufwa limo, nipo pa vuli pake nopinguliwa.
Cimozi–mozi Kristu ezitwala yeka ngani nsembe limo, kuti atwike nofumya macimo ŵa ŵanthu anyinji. Akawoneke soti ka ciŵili, osati kuti azeafumye soti macimo yayi, koma kuti azeapulumushe ŵanthu omulindila.
Matetulo ŵa Mose ni cimvwili–mvwili tyala ca mashukisho akuza, osati mashukisho ngawo–ngawo. Cukanga nsembe zotetyo zutwaliwa kosalekezya caka na caka, Matetulo otweshalini kutuŵisha ŵanthu ofwendela kwa Mulungu.
Keno ŵanthu olambila Mulungu etuŵishiwilatu, sembe enzokumvwalini kusushiwa mu mtima na macimo ŵawo, nipo sembe eleka kutwala nsembe.
Koma mwazilili, nsembe izo zukumbusha ŵanthu macimo ŵawo caka na caka,
pakuti milopa ya ngʼombe na ya mbuzi ingatweshelini kufumya macimo.
Motetyo, Kristu peciwela pano pansi elaŵila kwa Mulungu kuti, “Muliyopangwe nsembe na zotwala, koma mwaniwamyila muŵili;
votwala voyoca na votwala va macimo muliyosangalale navo.
 Tetyo, nelaŵila kuti, ‘Nili pano, ngani kwelembewa va newo mu buku ya Matetulo. Nawela kuti nicite kupangwa kwanu, Mulungu.’”
Potatika elaŵila kuti, “Muliyopangwe nsembe na votwala, votwala voyoca na votwala va macimo, keno kusangalala navo” (cukanga kuti Matetulo opangwa kuti vikopangiwa).
Koma pa vuli pake elaŵila kuti, “Nili pano, nawela kuti nicite kupangwa kwanu.” Tetyo, Mulungu, oleka votwala va kale noyika votwala va Kristu mu malo mwake.
Cikomo cakuti Yesu Kristu ecita vecipangwa Mulungu kuti acite, sewo tetuŵishiwa na nsembe ya muŵili wake, yecitwala yeve limo tyala.
Nipo wansembe aliyense opanama nsiku na nsiku pa unsembe wake, kutwala mowelezya nsembe zimo na zimo, zingafumyelini macimo.
Koma Kristu etwala nsembe imo tyala yofumyila macimo wonse. Nsembe yuseŵenza kwa nsita zosasila, nipo eciyokuŵa ku kwanja kwendi kwa Mulungu.
Kwamene uko olindila kuti Mulungu ayalushe alwani ŵake kuŵa cokandapo mendo ŵake.
Mwa nsembe imo yamene yala, watwesha kuŵapulumusha nsita zosasila wonse ŵakutuŵisha.
Mzimu Mtuŵa naye otisimikizyila ivi. Potatika yeve olaŵila kuti,
 “Leza olaŵila kuti, ‘Ici ni cipangano catinipangane nawo akayopita masiku awo. Nikayike Matetulo ŵangu mu mitima mwawo, noŵalemba mu malingililo ŵawo.’”
Pa vuli pake olaŵila soti kuti, “Nikaŵakumbukelini soti macimo ŵawo na voyifya vawo.”
Tetyo, Mulungu pawalekelela vonse, popangwikalini soti nsembe yotwalila macimo.
Tetyo, mwenekwasu, tili na ufulu wonse kuloŵa mu Cipinda Copatulika Copula na mlopa wa Yesu.
Na imfwa yake, Yesu etivulila njila ya makono kupitila mu cinyula cocingilizya cala, njila yutipa moyo wosasila.
Tetyo, pakuti tili na Wansembe Mkulu wopingula pa Ngʼanda ya Mulungu,
tiyeni tifwendele kwa Mulungu na mitima ya vyendi, yocetekela yeve. Pakuti kusushiwa kwasu kwatuŵishiwa na mlopa wa Kristu kuti atituŵishe nipo miŵili yasu yasukiwa na manzi atuŵa.
Tikoselele kuzomelezya mosalefuka va tili navo na cilolelo, pakuti yeve etilayizya ivi, ni wocetekeleka.
Tikokumbukana kuti tikokoseshana kutemwana na kucita nchito ziweme.
Osati tukonkhala ku misonkhano yasu, ngani mweciyoŵelela ayakine, koma sewo tukokoseshana mtima, ngako–ngako powona kuti nsiku ya Asikulu yufwendela.
Pakuti keno tucimwila–cimwila mwalona, kuyakine tuziŵa vyendi, paliye soti nsembe iyakine iliyonse ingatwaliwe cikomo ca macimo ŵasu.
Paliye ciyakine cotisalila, koma kungolindila na wowa cipingulo na mulilo woyofya, watiukaceneke osushana na Mulungu.
Munthu ofwaya Matetulo ŵa Mose enzopayiwa paliye na lusungu kumo, malinga pakaŵa mboni ziŵili keno zitatu.
Nanji munthu wotaya kutali Mwana wa Mulungu, munthu woyezya cinthu ca tyala mlopa wa cipangano wamene wemutuŵisha, munthu wotafulila Mzimu wa cisomo! Cilango ca munthu woteti cikaŵe coyofya kopula ngako.
 Tuziŵa kuti Mulungu elaŵila kuti, “Kuwezyela ni kwangu, nikakhawulishe ni newo.” Elaŵila soti kuti, “Asikulu akapingule ŵanthu ŵake.”
Ni cinthu coyofya kulangiwa na Mulungu wa moyo.
Kumbuka masiku ŵa macezo pemwicingopokela kuŵala ca lombapano. Pa nsita yamene yala, mwetangʼa na manzunzo anyinji.
Payakine, enzokutafulilani nokucitilani msikila ŵanthu ololesha. Payakine soti, mwenzokumvwa nawo voŵaŵa ŵala enzotamanishiwa motetyo.
Mwenzotamanila pamo na ŵala enzopozewa mu jele, nipo mwelola mosangalala kuti alonde cuma canu, pemwiziŵa kuti muli na cuma copula na cosasila.
Lomba osataya kutangʼa mtima kwanu, pakuti kuleta cilambu ikulu.
Popangwika kupilila kuti mucite vakupangwa Mulungu, kuti potetyo, mukapokele vecilayizya.
Pala Malembo olaŵila kuti, “Kwasala kansita katontho, kuti wala akuza awele nipo acelwelini yayi.
 Munthu wangu ofwaniwa kuŵa wolungama mwa cicetekelo cake, akaŵe na moyo cendi, Koma keno akacita wowa, nozyokela vuli, newo nikasangalalelini naye.”
Koma sewo niselini ŵanthu ozyokela vuli na ocenekeka, koma ŵala ali na cicetekelo nipo opulumushiwa.
Cicetekelo ni kusakayika pa vinthu vatulindila, nosimikizya kuti vinthu vatisawona vilipo cendi.
Pakuŵa na cicetekelo makolo ŵasu ŵa macezo Mulungu ewonesha kuti enzotemwa nawo.
Pakuŵa na cicetekelo, tumvwisha kuti vonse vilipo velengewa na Malizu ŵa Mulungu, mwakuti vinthu vuwoneka vefumila ku vinthu visawoneka.
Pakuŵa na cicetekelo, Abelo etwala nsembe kwa Mulungu yopula ya Kaini. Pakuŵa na cicetekelo, ezomelezyewa kuti ni wolungama, Mulungu pecilaŵila viweme va nsembe zake. Nipo pakuŵa na cicetekelo akalulaŵila, cukanga kuti ni wakufwa.
Pakuŵa na cicetekelo, Enoki etolewa kuluta Kululu cosamwalila. Aliyofwanike soti, pakuti Mulungu emutola. Malembo ocitila umboni kuti akaliyotolewa, enze wotemwesha Mulungu.
Nipo paliye cicetekelo, ni cosatwesheka kutemwesha Mulungu. Pala aliyense opangwa kufwendela kwa Mulungu owamila kucetekela kuti Mulungu alipo, nipo kuti oŵapa cilambu ŵanthu omusakila.
Pakuŵa na cicetekelo, Nowa epokela macenjezyo ŵa Mulungu olaŵila va vinthu venzevikaliyowoneka pa nsita iyo. Emvwila, nipo epanga wato kuti apulumushe wonse ŵa mu banja yake. Pocita tetyo, eŵasusha kuti ni woyifya ŵanthu ŵa calo ca pansi, nipo epokela cilungamo cuwela kupitila mu kucetekela Mulungu.
Pakuŵa na cicetekelo, Abulahamu emvwila Mulungu pecimuyita kuti alute ku calo ciyakine cecimulayizya kuti ciŵe cake. Cukanga enzoziŵalini kwenzokuya, koma eluta cendi.
Pakuŵa na cicetekelo, ici enzonkhala ngani mulwendo mu calo cala cecimulayizya Mulungu. Enzonkhala mu mahema pamo na Isaki na Yakobo, enzopokela layizyo yamene iyo ya Mulungu.
Tetyo, Abulahamu enzolindila mzinda wa maziko onkhazikika. Mzinda uyo Misili olingilila va momangila nipo woumanga ni Mulungu.
Pakuŵa na cicetekelo, Abulahamu eciŵa awisi, cukanga kuti enze mkulukazi nipo Sala enze cumba. Ivi vitwesheka cikomo cakuti ezomela kuti evilayizya ni wocetekeleka.
Ni cikomo cake mwa munthu yumo, wakuti enze ngani wakufwa, mwifuma maluko anyinji ngani nyenyezi, na yosaŵelengeka ngani misece ya mu citwa mwa mmana.
Wonse esunga cicetekelo cawo mpaka kufwa. Aliyopokele ceciŵalayizya Mulungu, koma eyingoviwonela patali novitemwela. Ezomela kuti pano pansi enze alwendo osankhazikika.
Pala ŵanthu olaŵila moteti, owonekelatu kuti osakila malo ŵawo ngawo–ngawo onkhazikikamo.
Kuti enzolingililako va ku calo kwecifumila, sembe efwana mpata wowelelako.
Koma mwazilili tuwona kuti enzopangwa calo ciyakine, ciweme kopula, niye kuti calo ca Kululu. Ni cikomo cake Mulungu ocitalini nsoni kuyitiwa kuti Mulungu wawo, nipo yeve eŵawamyila mzinda.
 Pakuŵa na cicetekelo, Abulahamu, peciyezyewa, etwala Isaki ngani nsembe. Mulungu enze emulayizya kuti, “Kupitila mwa Isaki azukulu ŵako akoziŵika.” Koma Abulahamu enze wokonzeka kutwala mwana wake ngani nsembe, cikomo

cocetekela kuti Mulungu otwesha kuwusha ŵanthu kwa akufwa. Lomba ngani kulaŵila kuti, emupokela soti Isaki ngani munthu owuka kwa akufwa.
Pakuŵa na cicetekelo, Isaki elombela ŵana ŵake Yakobo na Esawu, mashukisho ŵa ku nthangu.
Pakuŵa na cicetekelo, Yakobo pakufwa, elombela ŵana ŵa Yosefe yumo–yumo. Pocita vamene ivo enze esamila pa ndodo yake, olambila Mulungu.
Pakuŵa na cicetekelo, Yosefe peenze pafupi kusilizyika, elaŵilapo va kufuma kwa Aisilayeli mu Ejipito, noŵawuzyilatu zeenzowamila kuzocita na mafupa ŵake.
Pakuŵa na cicetekelo, pecivyalika Mose, makolo ŵake emufisa myezi itatu, powona kuti mwana wawo enze muweme. Aliyoyope tetulo ya mphamvu ya mfumu.
Pakuŵa na cicetekelo, Mose pecikula ekana kuyitiwa mwana wa mwana mwanakazi wa Falawo, mfumu ya ku Ejipito.
Yeve esalula kutamanila nawo pamo ŵana ŵa Mulungu, kupula ku kutemwa vosangalasha va cimo nsita itontho.
Ewona kuti kutamana cikomo ca Kristu kwenze cuma cikulu copula cuma conse ca Ejipito, pakuti menso ŵake enze pa cilambu ca ku nthangu.
Pakuŵa na cicetekelo Mose efuma ku Ejipito, osayopa ukali wa mfumu, pakuti enzopilila ngani munthu owona Mulungu wosawoneka.
Pakuŵa na cicetekelo, ecita nawo cisangalalo ca Pasaka, nopingula kuti ŵanthu awazye mlopa pa viseko kuti woceneka ŵana awiya asaceneka ŵana awiya ŵa Aisilayeli.
Pakuŵa na cicetekelo, Aisilayeli etawuka Cimmana Cisweta ngani pa silya pa yumu. Koma ŵa Ejipito, kuti ayezyeko kutawuka, embila.
Pakuŵa na cicetekelo Aisilayeli pecizunguluka masiku asanu na aŵili vipupa va mzinda wa Yeliko vepona.
Pakuŵa na cicetekelo, Lahabe, mwanakazi wa ucende, aliyowufwe nawo pamo ŵanthu wosamvwa ŵala, pakuti eŵapokela luweme anyankuvwengu ŵala ku ngʼanda kwake.
Kansi nilaŵile soti cinji lomba? Nsita yacepa yakuti nilaŵile va ŵanthu ayakine anyinji ngani Gidiyoni, Balaki, Samisoni, Yefita, Davide, Samuyeli nipo soti aneneli.
Pakuŵa na cicetekelo ŵanthu aŵa ecimfya maufumu, enkhazikisha cilungamo, nipo epokela veciŵalayizya Mulungu. Ayakine evala pa kamwa pa nkhalamu,
ayakine ezimya mulilo wa ukali, nipo ayakine epulumuka, osapayiwa na vingwandali. Enze wolefuka, koma epokela mphamvu. Eyaluka ŵa kaswili pa nkhondo, nowutusha maumba ŵa nkhondo ŵa alwani ŵawo.
Anakazi epokela enekwawo enze ecifwa nowukishiwa soti. Ayakine etamanishiwa ngako mpaka kufwa, osazomela kuti aŵamangulule, cikomo copangwa kuzouka soti na moyo uweme wopula.
Ŵanthu ayakine eŵaseka noŵakwapula. Ayakine emangiwa na maunyolo nopozewa mu jele.
Ayakine eŵapaya poŵatema myala; ayakine eŵaceka pakati, nipo ayakine eŵapaya na cingwandali. Enzoyenda uku na uku aluvwale vikumba va mbelele na va mbuzi, wamba weka–weka, ŵanthu enzoŵatamanisha noŵanzunza.
Ŵanthu aŵa paliye ŵawamile pano pansi! Enzoyingoyenda mu cipululu na mu malupili, enzoyingofisama mu mankhwema na mu milindi.
Ŵanthu aŵa cukanga eŵacitila umboni uweme cikomo ca cicetekelo cawo, aliyopokele vecilayizya Mulungu.
Pakuti Mulungu elingilila luweme va sewo. Enzopangwa kutwesha ŵala ŵanthu pamo na sewo.
Tetyo, pakuti tiluzungulukiwe na winji wa mboni, tiyeni titaye kalikonse koticelwesha na macimo angatikangamile, nipo tiyeni tiwutuke notangʼa pa mpikishano watatatika.
Tiyeni tiyike menso ŵasu pa Yesu Wotatikisha nipo Wotwesha cicetekelo casu. Cikomo ca cimwemwe cenzomulindila, yeve etangʼa ku voŵaŵa va pa mtanda, notafulila nsoni zake. Lomba, enkhala pansi ku kwanja kwendi kwa mpando wa cifumu wa Mulungu.
Mukolingilila wala epilila ulwani wa ŵanthu wocimwa, kuti musalefuke notaya mtima.
Pokangana na ucimo, mukaliyofwika pa muyeso wopayiwa notaya mlopa wanu.
 Kansi mwaluŵa malizu ŵala okosesha mtima ŵala, ŵakukuwuzyani Mulungu ngani ŵana ŵake? Malizu ni aŵa: “Mwana wangu, usatafulile malango ŵa Leza, nipo usataye mtima akakucimula.
Pakuti Leza olanga aliyense wakutemwa, okwapula mwana aliyense wakupokela.”
Mukopilila matamano ngani malango; Mulungu wakutolani ngani ŵana. Pakuti ni mwana wotyani asalangiwa na awisi?
Keno Mulungu okulanganilini mwewo ngani mwakucitila na ŵana ŵake, niye kuti nimwe ŵana ŵakelini ngawo–ngawo koma ŵa mu ucende.
Tenze nawo maziusuwasu ŵa pano pansi enzotilanga nipo tenzoŵapa mcinzi. Ngako–ngako lomba tuwamila kumvwila Awisi ŵa mzimu wasu kuti tinkhale na moyo.
Maziusuwasu ŵa pano pansi enzotilanga pa nsita itontho, enzoziŵa kuti ni copangwika. Koma Mulungu otilanga kuti tiphindulepo, nipo tipokele kutuŵa mtima kwake.
Munthu pakupokela cilango, kwa yeve cuwoneka ngani cinthu coŵaŵa, nipo cumusangalashalini. Koma ŵanthu elelewa mwa njila iyi, pa vuli pake ofwana mtendele wamene uli citwalo ca moyo wolungama.
Tetyo, koseshani manja ŵanu wolefuka nipo nkhokola zanu zututumila.
Mukoyenda mu njila zolungama, kuti mendo ŵanu opunduka asagweduke, koma apozyewe.
Yesesani kuŵa pa mtendele na ŵanthu wonse nakuŵa atuŵa, pakuti paliye asali mtuŵa ŵatiakawone Asikulu.
Ŵani menso kuti aliyense asawelele mu vuli notaya cisomo. Ŵani menso kuti muyakine asaŵe ngani mizyu yoŵaŵa, yamene yutumba notamanisha anyinji na ululu wake.
Ŵani menso kuti muyakine asaŵe wa ucende, keno asasamala va Mulungu ngani Esawu, esitisha ukulu wake na cakulya culyewa kamo keka.
Pala muziŵa kuti, pa vuli pake epangwa kupokela mashukisho ŵa awisi koma zikanga, cikomo aliyotweshe kufwana njila yoyaluzyilamo malingililo, cukanga enzopangwishisha kucita tetyo mocitolila.
Muliyocite mwecicitila Aisilayeli, ŵamene efwika ku lupili yowoneka ya Sinai, yenzoyaka mulilo, na ku mfinzi bi na cimphepo,
kwamene kwenze kulila kwa lupenga, nipo soti kumvwika kwa Malizu ŵa Mulungu. Ŵanthu pecimvwa malizu awo, esenga kuti asaŵamvwe soti,
pakuti eyofyewa na tetulo yakuti, “Na nyama kumo ikayingokumya lupili yala ikatemewe na myala mpaka kufwa.”
Mawonekelo ŵa vonse enze woyofya ngako, kwakuti na Mose kumo elaŵila kuti, “Nututumila na wowa.”
Koma mwewo mwafwika ku lupili ya Ziyoni, nipo ku Mzinda wa Mulungu wa moyo, Yelusalemu wa Kululu, muli angelo osaŵelengeka.
Mwafwika ku cisangalalo ku mpingo wa ŵana awiya ŵa Mulungu, ŵamene mazina ŵawo ni wolembewa Kululu. Mwafwika kwa Mulungu, Wopingula ŵanthu wonse, nipo soti kwa mizimu ya ŵanthu wolungama, ŵamene Mulungu watwesha kuwaika aliye ucimo.
Mwafwika kwa Yesu, nkhoswe ya cipangano ca lomba, nipo soti mwafwika ku mlopa wotiliwa, wamene utilayizya vinthu viweme kupula mwewenzocitila mlopa wa Abelo.
Ŵani menso lomba, kuti musakane kumvwila okulaŵizyani. Ŵanthu ekana kumvwila yeve wala eŵacenjezya pano pansi, aliyopulumuke ku cilango. Nanji sewo lomba, tikapulumuke tyani keno tufutatila wotilaŵizya kufumila Kululu?
 Iyo nsita Malizu ŵa Mulungu esungʼuzya calo conse, koma lomba walayizya na malizu olaŵila kuti, “Kamo soti, nikasungʼuzye osati calo ceka, koma na Kululu kumo.”
Malizu olaŵila kuti, “Kamo soti” owonesha patuŵa kuti volengewa vonse visungʼuzyiwa vifumyiwa, kuti vinthu vosasungʼuzyiwa vizenkhalishe.
Pakuti tapokela Ufumu wosungʼuzyikalini, tikotembezya Mulungu, nipo pocita tetyo timulambile mowamila, mwa mcinzi na mwa wowa.
Pala “Mulungu wasu ni mulilo woceneka.”
Pitilizyani kutemwana ngani pokwanu.
Osaluŵa kupokela luweme alwendo, pakuti pocita tetyo, ŵanthu ayakine epokela angelo mosaziŵa.
Kumbuka ŵala ali mu jele ngani kuti namwe muli mu jele, na ŵala otamanishiwa ngani kuti namwe mwenzotamana.
Cikwati cikocinzikiwa na wonse, nipo analume na anakazi awokuŵa wocetekeleka wonse, pakuti ŵanthu ŵa kacenche na ŵa ucende Mulungu akaŵalange.
 Mtima wanu usayumilile pa ndalama, nipo va muli navo, mukhutile navo. Pala Mulungu elaŵila kuti, “Nikusiyenilini keno kukutayani.”
 Tiyeni tikose mtima polaŵila kuti, “Leza niye woniyavya; nicitelini wowa. Munthu anganicitile cinji?”
Lingililani acitangulila ŵanu ekuŵilizyilani Malizu ŵa Mulungu. Mukolingilila va moyo wawo na mwecifwila, nipo mukokonkha cicetekelo cawo.
Yesu Kristu ni yumo – ni yumo mailo, lelo, na nsita zosasila.
Osatoleka na visambizyo va wenye vosiyana–siyana. Pakuti ni ciweme mitima yasu kukoseleshewa na cisomo, osati vakulya va myambo, viliye phindu kwa ŵala ovilya.
Tili na guwa pamene ŵala otumikila mu cihema ni wosazomelezyewa kulya votwaliwapo.
Mkulu wa Ansembe otakula mlopa wa nyama noloŵa mu Cipinda Copatulika Copula kuyitwala ngani nsembe ya macimo, nipo miŵili ya vinyama yushokewela panja pa misasa.
Cikomo ca ici, Yesu naye efwila kunja kwa misasa kuti pocita tetyo, atuŵishe ŵanthu na mlopa wake.
Tiyeni tilute kwa yeve panja pa misasa, kuti tikatafuliliwe pamo naye.
Tiliye mzinda wonkhazikika pano pansi, tusakila Mzinda ukuza.
Ni cikomo cake, kupitila mwa Yesu tiyeni titwale kosalekezya matembezyo ŵasu kwa Mulungu ngani nsembe. Niye kulaŵila kuti titwale malizu ŵasu ozomelezya zina yake patuŵa.
Nipo osaluŵa kucita viweme poyaŵana na ayakine va muli navo, pakuti Mulungu osangalala na nsembe zoteti.
Mukomvwila acitangulila ŵanu na kuŵamvwila. Ŵeve opumulalini kukusamalilani moyo wanu, pakuti akawamile kukonkholola va nchito yawo pa menso pa Mulungu. Mukaŵamvwila acite nchito yawo mosangalala osati mokwinyilila. Paliye kucita tetyo, niye kuti phindu kwa mwewo kukaŵeve.
Mukotilombela sewo. Tusimikizya kuti tili na mtima uliye kanthu kowususha, nipo tupangwa kucita vonse mwa cilungamo.
Nukukoseshani mulombe kuti Mulungu aniwezye kwa mwewo lombapano.
Mulungu ewukisha kwa akufwa Ciŵeta Mkulu wa mbelele, niye kuti Asikulu ŵasu Yesu, wamene kupitila mu imfwa yake wosimikizya cipangano ca nsita zosasila. Mulungu wa mtendele
akupeni viweme vonse vamusoŵa kuti mucite vakupangwa, nipo kupitila mwa Yesu Kristu acite mwa sewo vomusangalasha. Kwa Yesu kuŵe ulemelelo kwa nsita zosasila! Amen.
Mwenekwasu nukusengani, kuti muŵapokele malizu aŵa okukoseshani, pakuti nakulembelani kalata kafupi.
Nupangwa kuti muziŵe kuti Timoteyo mkwasu wamangululiwa. Akafwika mmangu kwangu, nikawele naye pakuzokuwonani.
Muŵape moni wonse acitangulila na wonse atuŵa mtima. Ŵala ŵa ku Itali okupani moni.
Cisomo ciŵe na mwewo monse.

Ni newo Yakobe, muzya wa Mulungu na wa Asikulu Yesu Kristu. Nukupani moni mwewo ŵanthu ŵa Mulungu, ŵa mikoka kumi na iŵili, ilumwazyikane ku vyalo vosiyana–siyana.
Mwenekwasu, muwotemwa cendi keno muyesewa na matamano wosiyana–siyana.
Pala muziŵa kuti keno muyesewa mu cicetekelo canu, muyaluka wokoselela.
Koma kukoselela uko kuwokata nchito yake yokwanilisha, kuti muŵe wozulikizya, wotwesha ngako na wosapeleŵela pa kanthu kalikonse.
Muyakine mwa mwewo akasoŵa nzelu, asenge kwa Mulungu, nipo akapokele, pakuti Mulungu otwala kwa wonse mu winji na mosawelela ku vuli.
Koma wosenga wala asenge mocetekela, na mosakayika konse. Pala munthu wokayika–kayika ali ngani matambazi ŵa pa cimmana, ŵamene ovunduka na kuŵinduka na mphepo.
Munthu woteti osati awolingilila kuti azeapokele kanthu kwa Asikulu yayi,
pakuti yeve ni wa mitima iŵili, ni wosankhazikika pa vocita vake vonse.
Wala muyasu wolicefya atembezye Mulungu pawayimyiwa.
Nipo wala wolemela naye soti atembezye Mulungu pamene waselushiwa, pakuti azeasile ngani liluŵa.
Zuŵa yufuma na kupya kwake, nipo yuyumisha uzu. Liluŵa yala yutondoka, kuwama kwake kusila. Motetyo, soti moyo wa olemela wala uzeusile ali pakati pa vocita vake.
Ni woshukishiwa munthu okoselela pakuyezyewa, pakuti keno wacimfya, azeapokele cilambu ca moyo, Asikulu cecilayizya ŵanthu omutemwa.
Pakuyezyewa munthu, osati awolaŵila kuti, “Mulungu oniyika mu mayezyelo.” Pala Mulungu angayezyewelini na vinthu viyipa, nipo yeve yeka oyikalini munthu aliyense mu mayezyelo.
Koma munthu aliyense oyezyewa pakukopewa nokatiwa na cilako–lako cake.
Pamene apo cilako–lako cala cuvyala ucimo. Lomba ucimo wala ukakula msinkhu uvyala imfwa.
Osatalizyiwa wenye, mwenekwasu wotemweka.
Cawanzi ciliconse ciweme cufumila Kululu, kwa Atata, Mulungu Nyamalenga wa vonse vosanikila mululu. Ŵeve oyalukalini na patontho kumo, nipo kuŵala kwawo kuyalukalini.
Mu kupangwa kwake mwine, etipa moyo kupitila mu malizu ŵake ŵa vyendi, kuti pakati pa volengewa vake vonse, sewo tiŵe ngani vitwalo votatika.
Enekwasu wotemweka, katishani malizu aŵa: munthu aliyense awoyendesha kumvwa, koma kulaŵila awosisikanya, nipo kukalipa awosisikanya soti.
Pala munthu wokalipa ofwikapolini pa cilungamo ca Mulungu.
Ni cikomo cake lekani kuyoŵelela ciliconse conyansa, na luyipilwa uliwonse. Muŵapokele molezya mtima malizu ŵecikomola Mulungu mwa mwewo, pakuti niye angakupulumusheni.
Osalitalizya wenye pakumvwa tyala Malizu ŵa Mulungu, koma muwocita vakulaŵila malizu awo.
Pala munthu akumvwa tyala malizu, osacita vawamvwa, ali ngani munthu wololesha cinso cake mu cilola.
Lomba enze kuti akaliwona, enzofumapo, posapita kansita enzoluŵa mwakuwonekela.
Matetulo ŵa Mulungu ni aweme nipo soti akupa ŵanthu ufulu. Munthu opokela Matetulo ŵawo noŵakonkha luweme – munthu okumvwalini tyala malizu noŵaluŵa, koma ocita vakulaŵila malizu awo – wamene uyo Mulungu azeamushukishe pa vocita vake vonse.
Keno muyakine osamala va Mulungu, koma okuŵa wosasunga pa kamwa, cilombelo cake cala ciliye nchito, nipo oyingolitalizya wenye.
Cilombelo ca vyendi na ca ngwilyo pa menso pa Mulungu Atata ni ici: kusamala ŵana ŵa nchete na anyankufwilwa pa matamano ŵawo, nipo soti kulisunga luweme, kuyopa kuyifyiwa na viyipa va pa calo ca pansi.
Mwenekwasu, pakuti mucetekela Asikulu ŵasu ocinzikiwa, Yesu Kristu, osati muwosalulana.
Molinganizya: munthu muyakine oloŵa mu msonkhano mwanu wavwala mphete za golide mu manja, ali soti na vovwala viweme. Muyakine soti noloŵa, koma ni mzingwi ali na nzwanzwa zili yamvwa–yamvwa.
Lomba mwewo, osasamala ngako wala wovwala viweme, wamuwuzya kuti, “Nkhalani apa paweme.” Nipo wozingwa wala osamuwuzya kuti, “Wewo nkhoya upaname apo,” keno, “Uzeunkhale pansi ku mendo kwangu uku.”
Mukacita tetyo, uko ni kusalulana pakati pa mwewo mweka–mweka, nipo mwewo mwaŵa opingula ŵa malingililo ayipa.
Mvwani, mwenekwasu wotemweka, Mulungu esalula owoneka wozingwa mu menso mwa ŵanthu, kuti aŵe wolemela mu cicetekelo, na kuti akapokele mashukisho yeve ŵecilayizya ŵanthu omutemwa.
Koma mwewo mwaŵa mumutafulila wosawuka wala. Kansi ni ŵanthulini wolemela ŵamene okukandamizyani? Kansi ni ŵanthulini wolemela ŵamene okutwalani ku nsaka za milandu?
Kansi ni ŵamenelini aŵa otafulila zina yocinzikiwa ya Kristu, yamuyitiwa mwewo?
Lomba mucita luweme keno mukonkha cendi Tetulo yufwaniwa mu Malembo, yulaŵila kuti, “Uwotemwa muyako ngani mwaulitemwela wemwine.”
Koma keno muwonesha kusalulana, mucimwa, nipo Matetulo ŵa Mulungu okusushani kuti nimwe wocimwa.
Pala munthu wokonkha Matetulo wonse, akayingofwayapo tetulo imo yeka, niye kuti wacimwila Matetulo wonse ŵala.
 Ek 2:13; Dt 5:17Pakuti Mulungu niye elaŵila kuti, “Usacite ucende,” elaŵila soti kuti, “Usapaye.” Keno mwewo mucitalini ucende, koma mupaya, niye kuti cendi mwacimwila Matetulo ŵa Mulungu.
Lomba mwakulaŵila nocita vinthu ngani ŵanthu ŵamene Mulungu azeaŵapingule pokonkha matetulo oŵapa ufulu.
Pala munthu wopingula paliye lusungu, naye soti Mulungu azeamupingule paliye lusungu. Lusungu yupula cipingulo nsita zonse.
Mwenekwasu, pali phindu yanji, keno munthu oyingolaŵila kuti, “Nili na cicetekelo,” koma paliye cakucitapo? Kansi cicetekelo coteti cingamupulumushe?
Molinganizya: mkwasu muyakine keno mlongosi ali na wamba, nipo masiku wonse aliye cakulya cokwanila,
lomba muyakine mwa mwewo oyingoŵawuzya kuti, “Nkhoyani mu mtendele, mukavwinikiliwe nipo mukakute,” koma muŵapakolini vakusoŵa, kansi pamene apo phindu yake ni vinji?
Tetyo, cicetekelo pa ceka, ciliye nchito zake, ni cakufwa mphela.
Koma keno muyakine angalaŵile kuti, “Mwewo muli na cicetekelo, newo nili na nchito ziweme.” Pamene apo newo nuyasuka kuti, “Uyese kuniwonesha cicetekelo cako ciliye nchito zake, nane newo na nchito zangu nikuwoneshe cicetekelo cangu.”
Mwewo mucetekela kuti Mulungu ni yumo yeka. Ni ciweme mutwesha – koma soti na viŵanda vucetekela ici; vucita notutumila na wowa.
Wewo wopusa, kansi upangwa umboni wotyani wosimikizya kuti cicetekelo ciliye nchito zake ni ca tyalani?
Nga Abulahamu, kolo yasu, efwanika tyani wolungama pa menso pa Mulungu? Cenze cikomo ca nchito zake, pala pecitwala mwana wake Isaki pa guwa ya nsembe.
Wawona lomba kuti cicetekelo cake na vocita vake vicitikila pamo. Vocita vake vikwanilisha cicetekelo cake kuti cifwike pake ngapo–ngapo.
Motetyo, vikwanilishiwa vecilaŵila Malembo kuti, “Abulahamu ecetekela Mulungu, nipo efwaniwa kuti ni wolungama,” nipo enzoyitiwa muyake wa Mulungu.
Wawona kuti munthu ofwaniwa kuti ni wolungama pa menso pa Mulungu na vocita vake, osati na cicetekelo tyala.
Cenze cimozi–mozi soti na mwanakazi wala wa ucende Lahabe. Yeve epokela atumiki ŵala ŵa Mulungu, noŵawezya kwawo poŵapitisha njila iyakine, nipo efwaniwa kuti ni wolungama pa menso pa Mulungu, cikomo ca vala vecicita.
Tetyo, ngani mwamene muŵili uliye mzimu ukuŵa wakufwa, motetyo, soti cicetekelo ciliye nchito zake ni cakufwa.
Mwenekwasu, musaŵe anyinji mupangwa kuŵa asambizyi, cikomo ngani muziŵa, Mulungu azetipingule kopula ngako.
Sewo tonse tuyifya pa vinthu vinyinji. Keno alipo wamene asayifya polaŵila, niye kuti ni wa ngwilyo cendi wamene uyo, mwakuti angatweshe kulamulila soti muŵili wake wonse.
Tuyika kansimbi mu kamwa mwa haci kuti atimvwile, nipo tutwesha kulamulila muŵili wake wonse.
Onani soti vingalaŵa. Ni vikulu ngako, vukankhiwa na mphepo ya mphamvu, koma kamuti katontho niye kolamulila kulikonse kwamene kwakupangwa woyendesha.
Cimozi–mozi soti lulimi. Ni kacizo katontho, koma mphela kolimvwa kuti kocita vinthu vikulu. Wonani, kukula kwake kwa sanga yamene ingayashiwe na kamulilo katontho kalicisa.
Lulimi ili ngani mulilo. Ni mphamvu iyipa mu miŵili yasu, yumwazya kuyipa kwake ku vitwa vonse. Yutwesha kushoka umoyo wa munthu wonse na mulilo ufuma ku Gehena.
Munthu angatweshe kuteka mtundu uliwonse wa nyama, wa tunyoni, wa vokalaŵa, na va moyo va mu cimmana, nipo ezitekapo cendi.
Koma lulimi paliye munthu wamene angatweshe kuyiteka. Ni iyipa, yuziŵalini kupumula, nipo ni yozula na ululu wopaya.
Na lulimi iyo, tutembezyela nayo Asikulu na Atata, koma soti na lulimi imo na imo tutembelelela nayo ŵanthu ayasu, ŵecilenga Mulungu mopalana naye.
Pa kamwa pofuma matembezyo, pamene apo soti pofuma mashamu. Mwenekwasu, voteti vupangwikalini kucitika.
Kansi kanyenje kofumya manzi akumwa na woŵaŵa pa mulindi umo?
Mwenekwasu, kansi mkuyu ungatweshe kutwala vitwalo va olivi, keno mphesa kutwala nkhuyu? Cimozi–mozi, nyenje ya manzi ŵa munyu ingatweshelini kufumya manzi omweka.
Ni ŵani mwa mwewo ali na nzelu na womvwisha vinthu? Muwoneshe na unkhalo uweme na vaucita viweme, na kulicefya kuweme kofumila mu nzelu.
Koma keno muli na mtima wa ukwa na wolitemwa, osafisa vyendi polimvwa na potala wenye.
Pakuti ukwa na kulitemwa ni nzelulini zofumila kwa Mulungu, koma ni va pano pansi, ni va ŵanthu tyala, nipo soti ni zofumila ku viŵanda.
Pala pamene pali ukwa na kuzitemwa, pamene apo soti pali msankhawila na nchito ziyipa za mtundu uliwonse.
Koma nzelu zakutipa Mulungu zulengesha sewo kuŵa atuŵa, otemwa mtendele, wolitwala, wozuzyiwa na lusungu, na votwala vake viweme vinyinji, na va vyendi. Nzelu izo zukatizyanalini, keno kutala wenye.
Munthu okomola mbuto ya mtendele akawezye vitwalo va cilungamo.
Kansi nkhondo zufumila kuni? Kusushana pakati panu kufumila kuni? Ni vala vufumila kuvomutemweshani vanu va muŵili, vamene vucita nkhondo mwa mwewo nsita na nsita.
Mupangwa vinthu, koma vukusoŵani, ni cikomo cake mungapaye na munthu. Mukumbwila vinthu, koma mungatweshelini kuvifwana, ni cikomo cake munyatana, nocita nkhondo. Muliye vinthu ivo cikomo musengalini kwa Mulungu.
Nipo cukanga musenge, mupokelalini, cikomo musengalini luweme. Vamusenga, mupangwa kuvimwazyila pa vomutemweshani tyala.
Mwewo mwe ŵanthu wosacetekeleka, kansi muziŵalini kuti kucita ciyawo na va pano pansi ni kutinkhana na Mulungu? Tetyo, munthu wopangwa kuŵa ciyawo na va pano pansi, wamene uyo oziyaluzya mulwani wa Mulungu.
Kansi muyezya kuti Malembo olaŵila pa tyala kuti, “Mtima wa munthu uli na ukwa ngako”?
Koma otipa cisomo ngako. Ni cikomo cake Malembo olaŵila kuti,  “Mulungu osusha olikuzya, koma wolicefya oŵapa cisomo.”
Lomba molitwala kwa Mulungu. Satana molwishana naye, nipo azeakuwutukeni.
Fwendelani kufupi na Mulungu, nipo yeve afwendele kufupi namwe. Muwosamba mu manja pa kulapa, mwewo ŵanthu wocimwa. Mulituŵishe mitima yanu, mwewo ŵanthu okayika–kayika.
Ziŵani uzingwi wanu, mvwani lusungu, lilani moŵilikizya na citinthi cikomo ca macimo ŵanu. Kuseka kwanu kuyaluke kulila, nipo cisangalalo canu ciyaluke cisoni.
Mulicefye pa menso pa Asikulu, nipo azeakuyimyeni.
Mwenekwasu, osatafulilana. Wotafulila mkwawo keno kupingula, otafulila nopingula Matetulo ŵa Mulungu. Koma akapingula Matetulo ŵa Mulungu, niye kuti ocitalini vakulaŵila Matetulo ŵala, oliyezya wopingula.
Mulungu yeka niye opanga Matetulo, nipo soti wopingula. Niye soti angatweshe kupulumusha noceneka. Nga wewo niwe ŵani kuti wopingula muyako?
Wonani lomba, mwewo ŵamene mukuti, “Lelo keno mailo tikuya ku mzinda wakuti–wakuti, nipo tikasitisheko malonda caka cimo kuti tikafwane ndalama.”
Mu moyo wanu muziŵalini va mailo, pala mwewo muli ngani ni cusi tyala, cuyingowoneka pa kansita katontho, na kuzima.
Ngako–ngako muwamila kulaŵila kuti, “Asikulu akazozomelezya, tikaŵe na moyo, tizeticite vakuti–vakuti.”
Koma ngani mwavilili, mumeka nolimvwa. Kumeka konse koteti ni kuyipa.
Munthu akaziŵa viweme vakuwamila kucita, nipo wosavicita, niye kuti wacimwa.
Mvwani lomba mwewo ŵanthu wolemela. Lilani noŵilikizya cikomo ca votamanisha vativizekuwileni
Cuma canu cawola, nipo muswe walya vovwala vanu.
Golide yanu na siliva vacita nguwe, nipo nguwe iyo izeiŵe mboni yokusushani. Izeiceneke miŵili yanu ngani mulilo. Mwaziwunjikila cuma pa masiku ŵano wosilizya.
Onani! Anyanchito owezya mu minda mwanu muliyoŵalipile. Ndalama za malipilo zala zupakila–pakila mokusushani. Nipo kuŵilikizya kwa owezya ŵala kwamvwika mu matu mwa Asikulu wa mphamvu zonse.
Mwaŵa mucita malyelelo nipo mwacilyela calo cino ca pansi. Mwaziyinisha pa nsiku yopaya ŵanthu ngani ngʼombe zutolewa kuti ŵanthu azipaye.
Muleta milandu ya wenye ku ŵanthu wolungama kuti apayiwe, nipo wokangana na mwelini.
Lomba mwenekwasu, lezyani mtima mpaka Asikulu akawele. Onani mwakucitila mulimi. Olindila kuti votwala viweme viwoneke mu munda mwake. Oyingolindila mosisikanya mtima kuti vipokele mvula yacizimyalupya na yowezyela.
Namwe soti nkhazikani mtima, pakuti Asikulu ali pafupi kuwela.
Mwenekwasu osalaŵililana viyipa pakati panu, kuyopa kuti Mulungu angakupinguleni. Wonani, wopingula wapanama pa mulyango.
Mwenekwasu, kumbukani cisanzo ca aneneli ŵamene elaŵila mu zina ya Asikulu. Ŵeve etamana, koma enkhazika mtima.
Ŵanthu ŵatuyita oshuka, niye enze wokoselela. Mwicimvwa va kukoselela kwa Yobu, nipo mwiwona mwemucitila Asikulu posilizya, pakuti Asikulu ni ŵa lusungu na aweme mtima.
Posilizyila mwenekwasu, kosalapila. Kosalapila potomola Kululu, keno calo ca pansi, keno ciyakine ciliconse. Popangwa kusimikizya kanthu, muwoyingolaŵila kuti, “Eee.” Popangwa kukana kanthu, muwoyingolaŵila kuti, “Yayi.” Muwo tetyo, kuyopa kuti Mulungu angakupinguleni kuti nimwe opalamula.
Kansi muyakine mwa mwewo ali mu matamano? Alombe. Kansi muyakine watemwa? Ayimbe nzimbo zotembezya Mulungu.
Kansi muyakine mwa mwewo olwala? Ayite akulu ŵa mpingo. Ŵeve azeamulombele nomuzoza na mafuta mu zina ya Asikulu.
Akamulombela na cicetekelo, ŵala olwala azeapulumuke, Asikulu azeamuwushe. Nipo keno enzeecimwa, Asikulu azeamulekelele macimo ŵala.
Muwowululilana macimo ŵanu, nipo muwolombelana kuti mupole. Lombelo ya munthu wolungama yunkhala ya mphamvu, nipo yupitalini pa tyalani.
Eliya enze munthu ngani mwatilili sewo. Koma yeve elomba mwa mphamvu kuti mvula isalokwe, nipo mvula iliyopone cendi pa vyaka vitatu na myezi isanu na umo.
Pecilomba soti, mvula ipona, nthaka itatika soti kumelesha mbuto zake.
Mwenekwasu, keno muyakine mwa mwewo wasoŵa wasiya njila ya vyendi, muyake awomuwezya.
Ziŵani kuti watiawezye munthu wocimwa ku njila yake yosoŵa, azeapulumushe moyo wa munthu wala ku imfwa, nipo cikomo ca yeve macimo anyinji azealekelelewe.

Ni newo Petulo, nthumi ya Yesu Kristu. Nulembela mwewo wosaluliwa ŵa Mulungu, mukuŵa ngani alwendo ku vyalo va ku Ponto, Galatiya, Kapadokiya, Asiya na Bitiniya.
Mulungu Atata ekusalulani, ngani mwecilingililila potatikila, kuti Mzimu Mtuŵa akutuŵisheni nipo kuti mumvwile Yesu Kristu, nosukiwa na mlopa wake. Mulungu akucitileni cisomo nokupani mtendele unyinji.
Titembezye Mulungu ali Awusu wawo ŵa Asikulu ŵasu Yesu Kristu. Yeve mwa lusungu yake etivyalisha soti mwa lomba powukisha Yesu Kristu kwa akufwa. Tetyo, tumucetekela motangʼa mtima
kuti tikapokele ngani mphyani iweme yosacenekeka, yosayifyiwa na yosafota, yakukusungilani Mulungu Kululu.
Na mphamvu za Mulungu omusungani mwewo omucetekela, kuti mukapokele cipulumusho caluwamye kuciwonesha pa nsita yosilizya.
Ivi vikusangalasheni, cukanga lomba mumumvwe voŵaŵa potamanishiwa mosiyana–siyana pa kansita.
Ivi vawela kuti cicetekelo canu – codula kupula golide, wamene usila cukanga uyezyewe na mulilo – cingafwaniwe kufwika ku tembezyo, ulemelelo na mcinzi akayowoneka Yesu Kristu.
Cukanga mukaliyomuwonapo, mumutemwa. Cukanga mumuwonalini lomba, mucetekela mwa yeve notemwa na cimwemwe cikulu na cosalaŵilika.
Mutemwa cikomo cakuti mufwana cilambu ca cicetekelo cili cipulumusho ca moyo wanu.
Ni cikomo ca ici cipulumusho, aneneli enenela va cisomo cenzepewa kuti ciŵe canu, efufuza nosakila mosisikanya,
kuti ni munthu wotyani keno nsita Mzimu wa Kristu ali mwa ŵeve pecilaŵililatu va matamano ŵa Kristu na ulemelelo watiakaŵe nawo pa vuli pake.
Mulungu ewuzya ŵala aneneli kuti enzolitumikilalini ŵeka koma mwewo, peciŵilizya malizu ŵawo. Nipo lomba ŵala eŵilizya na Mzimu Mtuŵa etumiwa kufuma Kululu kuti aŵilizye Malizu Aweme kwanu. Cukanga angelo opangwishisha kuziŵa va ivi vinthu.
Ni cikomo cake mtima wanu uŵe wokonzeka. Ŵani wozilesha. Yikani cilolelo canu mofwishapo pa cisomo ca Mulungu catiakalete Yesu Kristu akayowonekela.
Mukonkhala ngani ŵana omvwila, osakonkha soti va unkhalo uyipa wemwenze nawo pemwenzoziŵalini.
Koma mwalili yeve ekuyitani ni mtuŵa, mwewo namwe muŵe atuŵa mu unkhalo wanu wonse.
 Pala Malembo olaŵila kuti, “Mukonkhala atuŵa, pakuti newo nine mtuŵa.”
Mulungu Atata, wamene kwamulombela aliye msalulo, opingula aliyense kulingana na vocita vake. Cikomo ca ici mpeni mcinzi nsita zonse pakuti nimwe alwendo pano pansi.
Muziŵa luweme cecikununulilani naco ku unkhalo wanu uyipa wemwipokela kufumila ku makolo ŵanu. Aliyokununuleni na ndalama zala zucenekeka za siliva keno golide yayi,
ekununulani na mlopa wa mtengo ngako wa Kristu wamene eciŵa ngani mwana wa mbelele aliye ciŵanga keno cilema.
Kristu esaluliwilatu calo ca pansi cikaliyolengewa, koma wamuwonesha nsita yosilizya ino cikomo ca mwewo.
Kupitila mwa yeve mucetekela Mulungu emuwukisha kwa akufwa, nomupa ulemelelo. Kuti cicetekelo canu na cilolelo canu vili mwa Mulungu.
Mwetuŵisha mitima yanu pomvwila vyendi, kuti mukotemwana na Akristu ayanu mwa vyendi. Ni cikomo cake mukotemwana na mtima wonse, mosalefuka.
Pakuti mwacita kuvyalika mwa lomba, osati mwa mbuto zucenekeka mmangu, koma mwa mbuto yosacenekeka. Mbuto iyi ni Malizu ŵa Mulungu, malizu ŵa moyo na wosasila.
Pala Malembo olaŵila kuti, “Ŵanthu wonse ali ngani vimiti, na ulemelelo wake uli ngani maluŵa ŵa vimiti. Vimiti vuyuma, na maluŵa otondoka.
Koma malizu ŵa Asikulu onkhalako mpaka nsita zosasila.” Nipo malizu aŵa ni Malizu Aweme ŵeŵilizyiwa kwa mwewo.

Tetyo, tayani viyipa vonse, na wenye wonse, na cinyengo conse, na luyipilwa, na mitafu ya mtundu uliwonse.
Ngani malucece ovyalika ca lombapano olilila mkaka, mwewo namwe mukopangwishisha mkaka ngawo–ngawo wolyesha mtima wanu kuti ukukulisheni nokufwishani ku cipulumusho.
 Pala Malembo olaŵila kuti, “Mwalifwanila mweka lusungu ya Leza.”
Lomba mukuza kwa yeve, wamene ali mwala wa moyo, okaniwa na ŵanthu koma wosaluliwa na Mulungu ni Aweme wotemweka kwa yeve.
Mwewo nimwe myala ya moyo, Mulungu yakumangila ngʼanda yake ya uzimu, kuti muŵe ngani ansembe atuŵa, potwala nsembe zofumila ku mtima, zowamila Mulungu kupitila mwa Yesu Kristu.
Pala Malembo olaŵila kuti, “Nuyika mwala mu Ziyoni, mwala wa pa ngondya wosaluliwa na utuŵa, na kuti aliyense wocetekela mwa ŵeve akacitelini nsoni.”
 Tetyo, kwa mwewo mucetekela, mwala uyu ni utuŵa. Koma kwa ŵala osacetekela, Malembo olaŵila kuti, “Mwala wokaniwa na omanga waŵa mwala wa pa ngondya.”
 Olaŵila soti kuti, “Mwala woŵakumbulwisha, ni mwala woŵaponesha.” Okumbulwa cikomo cakuti omvwilalini malizu, ngani mwakwesaluliwila ŵeve.
Koma mwewo nimwe luko yosaluliwa, ansembe acifumu, mtundu wopatuliwa, ŵanthu ŵake–ŵake ŵa Mulungu. Ekusalulani kuti mukaŵilizye nchito za mphamvu za yeve ekuyitani kuti mufume mu mfinzi mukaloŵe mu kuŵala kwake kokanganisha.
Kale mwenzelini ŵanthu ŵake, koma lomba nimwe ŵanthu ŵa Mulungu; kale mwenze muliyopokele lusungu, koma lomba mwapokela lusungu.
Otemweka ŵangu, nukukoseshani kuti musamvwile vopangwa va muŵili vucita nkhondo na mzimu wanu pakuti nimwe alwendo pano pansi.
Samalani unkhalo wanu pakati pa ŵa kunja, kuti cukanga akocita unyaluwamya kuti nimwe ŵanthu ocita viyipa, okowona nchito zanu ziweme. Apo akocinzika Mulungu pa nsiku yatiakaŵayendele.
Muwomvwila, akulu ŵa ulamulilo wonse cikomo ca Asikulu. Keno ni mfumu ikulu imvwileni cikomo cakuti ili na ulamulilo pa vonse va pa calo.
Keno ni nduna, zimvwileni cikomo zecitotumiwa na mfumu kuti ziwolanga ocita viyipa notembezya ocita viweme.
Pala Mulungu opangwa kuti na vocita vanu viweme musilizye kulaŵila kusaziŵa kwa ŵanthu opusa.
Ŵani ngani ŵanthu aufulu, osaseŵenzesha ufulu ngani cofisamilamo viyipa, koma kuŵa ngani anyanchito ŵa Mulungu.
Cinzikani aliyense, temwani enekwanu, yopani Mulungu, cinzikani mfumu.
Anyanchito, mukomvwila asikulu wanu na mcinzi wonse, osati ŵala tyala aweme na wolezya mtima yayi, koma na wotamanisha kumo.
Pakuti ni ciweme keno munthu, cikomo cokumbuka Mulungu, opilila voŵaŵa vosamuwamila.
Kansi pali cilambu yanji keno mupilila pakukunyatani cikomo coyifya? Koma mukapilila voŵaŵa mukacita viweme, apo mwapokela cilambu cendi ca Mulungu.
Unkhalo woteti niye wecikuyitilani Mulungu. Pala Kristu naye etamana cikomo ca mwewo, nokusiyilani cisanzo kuti mukokonkha maluwayo ŵake:
 Aliyocite cimo iliyonse, keno kulaŵilapo wenye.
Penzomucitila msikila ŵanthu, aliyowezyele; pecitamana, aliyeyofye, koma elitwala kwa Mulungu opingula mwa cilungamo.
Kristu mwine etitakulila macimo wasu mu muŵili wake pa cimuti, kuti tingafwe ku macimo nakuŵa na moyo ku cilungamo. Mwepozyewa na mabala ŵake.
Pakuti mwenzonkhala ngani mbelele zosoŵa, koma lomba mwawelela kwa ciŵeta na wololesha pa moyo wanu.

Cimozi–mozi mwewo anakazi, muwozomela ulamulilo wa analume ŵanu. Tetyo, cukanga ayakine okana kumvwila Malizu ŵa Mulungu, unkhalo wanu wa umulungu uŵalaŵizye paliye kufumya malizu aliwonse. Akopeke ŵeka,
pakuti akowona ŵeka unkhalo wanu wa mcinzi na uliye cimo.
Kuliwamya kwanu kusaŵe kwa mwamuwonekela kunja pomanga sisi, novwala va golide na vovwala vodula.
Koma kuliwamya kwanu kuŵe kwa mkati, kuwama kosasila kwa mtima wolezya na wa celele. Moyo woteti ni wa patali pa menso pa Mulungu.
Umu niye mwenzoliwamyila anakazi ŵa macezo ŵala atuŵa mtima, wocetekela Mulungu nipo enzomvwila analume ŵawo.
Sala enzomvwila Abulahamu, nomuyita kuti, “Asikulu ŵangu.” Tetyo, namwe mwewo anakazi, nimwe ŵana ŵa Sala, keno mucita luweme, osazomela kuyofyewa na kanthu kalikonse.
Namwe soti analume, mukomvwisha luweme anakazi ŵanu kuti ni wosatangʼa ngani mwewo. Muwoŵacitila mcinzi pakuti ŵeve akapokele namwe pamo cawanzi ca Mulungu, cili moyo wosasila. Mukocita tetyo kuti pasaŵe kanthu kolesha malombelo ŵanu.
Posilizyila, monse muŵe na mtima wokatizyana, omvwilana lusungu, muwotemwana ponekwanu, na mtima uweme, na wolicefya.
Osawezyela ciyipa pocita ciyipa, keno msikila pocita msikila, koma mwewo muwoŵashukisha, pakuti Mulungu ekuyitilani ku unkhalo woteti, kuti mupokele mashukisho ŵake.
Pala Malembo olaŵila kuti, “Aliyense opangwa kukondwela na moyo nowona masiku aweme, aleshe lilimi yake kulaŵila ciyipa, milomo yake isatale wenye;
afume ku ciyipa nocita ciweme; ayezye kusakila mtendele nipo aufwane.
Pakuti menso ŵa Leza ali pa ŵanthu wolungama, na matu ŵake ni wovulika ku malombelo ŵawo. Koma cinso ca Leza culoleshalini pa ŵala ocita viyipa.”
Lomba ni ŵani angakuciteni ciyipa keno mucita kapamphu pa viweme?
Koma cukanga mutamane cikomo ca cilungamo mushukishiwe. Musacite wowa na ŵanthu, keno kutamana mtima,
koma mu mitima mwanu tolani Kristu Asikulu kuti ni atuŵa, nsita zonse muŵe wokonzeka kuyasuka molezya na mwa mcinzi akakukonshani vamulindila.
Nkhalani na mtima uliye coususha, kuti ŵanthu ayakine akatatikocita unyaluwamya, pa unkhalo wanu uweme pamukonkha Kristu, acite nsoni na msikila wawo.
Ni ciweme kutamana cikomo cocita viweme, keno ni copangwa ca Mulungu kupula kutamana cikomo cocita viyipa.
Pakuti Kristu etamanapo kamo keka cikomo ca macimo, wolungama mu malo mwa wosalungama, kuti angatilete kwa Mulungu, kuyikiwa ku imfwa mu muŵili koma kuletewa ku moyo mu mzimu.
Nipo mu mzimu, eluta kuyoŵilizya ku mizimu yenze mu jele,
ŵamene kale enzomvwilalini Mulungu penzoŵalindila molezya mtima, pa nsita yenzopanga wato Nowa. Mu wato umo ŵanthu oŵelengeka ŵeka asanu na atatu niye epulumuka na manzi.
Ivi vinthu vulinganizyika ubatizo wamene lomba ukupulumushani cikomo ca kuwuka kwa Yesu Kristu. Ubatizo ni kusacosewa tyala lunsa ya mu muŵili. Koma ubatizo ni layizyo ya mtima wa vyendi kwa Mulungu, kupitila mwa Yesu Kristu,
wamene eluta Kululu, nipo ali ku kwanja kwendi kwa Mulungu. Kwamene uko angelo na ŵa maulamulilo na mphamvu omvwila yeve.
Tetyo, pakuti Kristu etamana mu muŵili, vwalani malingililo ŵamene awo, cikomo cakuti munthu otamana mu muŵili, niye kuti wapatukana nawo macimo.
Motetyo, pa nsita yasala yakuti muŵe pano pansi mukonkhelini soti vopangwa va ŵanthu viyipa, koma mukonkhe kupangwa kwa Mulungu.
Pala kale mwitaya nsita itali pocita vinthu vakutemwa ŵa kunja, mwenzokonkha vosawamila, kupangwa viyipa, kukolwa, matapika, vyongo pa walwa, na kulamila mafano.
Ŵanthu ŵa kunja okanganishiwa keno muŵakonkhalini kucita nawo pamo viyipa vasazilesha kucita. Ni cikomo cake olaŵila–laŵila.
Koma owamila kukonkholola ŵeka mlandu wawo kwa Mulungu wamene ali wokonzeka kupingula ŵa moyo na akufwa.
Ni cikomo cake Malizu Aweme eŵilizyiwa na kwa ŵala ali akufwa lomba, kuti cukanga epinguliwa mu muŵili ngani ŵanthu, koma mu mzimu aŵe na moyo ngani Mulungu.
Nsilizyilo ya vinthu vonse ili pafupi. Tetyo, ŵani wozilesha na wocenjela, kuti mutweshe kulomba.
Cikulu pa vonse pitilizyani kutemwana mosalekezya, pakuti cinthemwa cuvalizya macimo anyinji.
Poyendelana mukosamalilana luweme osadandaula.
Cawanzi cecipokela aliyense kwa Mulungu akotumikila naco muyake. Muŵe ngani akapitawo oseŵenza luweme na vawanzi vosiyana–siyana vofumila kwa Mulungu.
Aliyense oŵilizya, malizu ŵake aŵe ofumila kwa Mulungu. Aliyense otumikila, atumikile na mphamvu zecimupa Mulungu, kuti pa vonse Mulungu acinzikiwe mwa Yesu Kristu. Ulemelelo na mphamvu ni zake mpaka nsita zosasila. Amen.
Mwayangu wotemweka, okanganishiwa na mayezyelo ŵa mulilo akakuponelani, kuti akuyezyeni, musawone kuti vakuwonekelani ni va cilwendo.
Koma sangalalani pamutamana pamo na Kristu, kuti pakuzowoneka ulemelelo wake, mukatemwe ngako.
Keno ŵanthu akucitani msikila cikomo ca Kristu, nimwe oshukishiwa pakuti Mzimu wa ulemelelo wa Mulungu wankhazikika pali mwewo.
Tetyo, osalola aliyense wa mwewo kuti atamane ngani munthu wopaya, keno woyiŵa, keno ocita viyipa, keno woloŵelela vaŵene.
Koma keno mutamana cikomo cakuti nimwe Akristu, musacite nsoni, koma mucinzike Mulungu cikomo ca zina yala.
Nsita yafwika yakuti Mulungu atatike kupingula ŵanthu ŵake. Lomba keno cipingulo ico cutatikila pali sewo, nga pakuyofwika pa wosamvwila Malizu Aweme ŵa Mulungu, niye kuti cikaŵe tyani?
 Pala Malembo olaŵila kuti, “Keno wolungama akapulumuke motamanila, nga munthu asasamala va Mulungu na wocimwa, akacite tyani?”
Ni cikomo cake ŵanthu otamana mwakupangwila Mulungu, olitwala mu manja mwa Nyamalenga wawo wocetekeleka, nopitilizya kucita nchito zake ziweme.
Lomba nili na malizu na akulu ŵa mpingo ali pakati panu, newo mkulu muyawo. Nine soti mboni ya matamano Akristu, nipo nulindila kuzoyaŵana nawo ulemelelo watiukawonekele.
Malizu ŵangu ni aŵa: Ŵetelani umba ya mbelele za Mulungu zili mu manja mwanu. Osaziŵetela nga kuti munthu okukakamizyani, koma mopangwa mweka, ngani mwakupangwila Mulungu. Musacite nchito yanu pokonkha phindu yoyingopangwa ndalama, koma na mtima wopangwishisha kutumikila.
Osaŵa ngani mafumu olimvwa pa nthangu pa ŵanthu wamuwamila kuyangʼanila, koma woneshani cisanzo ciweme kwa mbelele.
Nipo patiakawonekela Ciŵeta Mkulu, mukapokele cilambu yosasilila ya ulemelelo.
 Mwewo alumbwana muwomvwila akulu. Nipo monse, vwalani kulicefya pakati panu, pala Malembo olaŵila kuti, “Mulungu osusha wolikuzya, koma ocitila cisomo ŵanthu wolicefya.”
Ni cikomo cake mulicefye pa menso pa Mulungu wa mphamvu, kuti pa nsita yake azekukwezeni.
Tulani nkhawa zanu zonse pa yeve, pakuti yeve niye okusamalilani.
Nkhalani wozilesha, nkhalani menso. Mulwani wanu Satana onkhala woyenda–yenda ngani nkhalamu yuwuluma kupangwa wakuti ilye.
Mukangane naye muli opanama nji mu cicetekelo, pakuti muziŵa kuti Akristu ayanu pa calo conse ca pansi otamana teti nawo.
Koma mukatamana pa kansita, Mulungu mwine wa cisomo, wakuyitani ku ulemelelo wake wosasila mwa Kristu, akuwamyeni, nokusimikizyilani, nokukoseshani nokuyikani paweme.
Mphamvu zonse kwa yeve mpaka nsita zosasila. Amen.
Nalembesha Sila kalata iyi mwa pafupi. Numuwona kuti ni mkwasu wocetekeleka. Napangwa kukukoseshani mtima, nocita umboni wakuti ici niye cisomo cendi ca Mulungu. Panamamoni motangʼa mwamene umu.
Ayanu ŵa mu mpingo wa ku Babiloni, ali wosaluliwa naye, okupani moni, na Maliko naye mwana wangu, okupani moni.
Mupane moni mwa cinthemwa. Mtendele kwa mwewo monse muli mwa Kristu.

Ni newo Simoni Petulo, muzya na nthumi ya Yesu Kristu. Nulemba kalata iyi kwa ŵanthu epokela cicetekelo ciweme ngani casu. Ŵeve ecipokela cikomo ca cilungamo ca Mulungu ali Mpulumushi wasu Yesu Kristu.
Mulungu akucitileni cisomo nokupani mtendele unyinji, pomuziŵa yeve pamo na Yesu Asikulu ŵasu.
Mwa mphamvu zake, Mulungu etipa vonse votiyavya kuŵa na moyo wosamala va Mulungu, kupitila mu kuziŵa kwasu va yeve etiyita ku ulemelelo na uweme wake wopula vonse.
Mwa njila iyi, Kristu watipa malayizyo akulu na ŵa mtengo ngako. Na aŵa malayizyo, tingazyeŵe unkhalo wa vilako–lako viyipa va mu calo cuceneka ŵanthu, kuti tiyaŵane moyo wa Mulungu.
Pa cikomo ici, muyezye kuyikilapo kapamphu pa cicetekelo ca unkhalo uweme, na nzelu ngazo–ngazo pa unkhalo wanu uweme.
Muyikililepo kuzilesha pa nzelu ngazo–ngazo izo, kukoselela pozilesha, na kusamala za Mulungu pa kukoselela kwanu.
Pa kusamala, muyikililepo lusungu yaponekwawo, nipo pa lusungu yaponekwawo iyo, muyikililepo cinthemwa.
Keno vonse ivi vukuŵa mwa mwewo, nopaka, vikakupangeni kuŵa na phindu na mphamvu mu nzelu zoziŵila Asikulu ŵasu Yesu Kristu.
Pala munthu aliye ivi, niye kuti aliye menso, angatweshelini kuwona patali, nipo waluŵa kuti emusuka kale macimo ŵake.
Tetyo, mwayangu, citani kapamphu kupula kale kusimikizya kuti Mulungu ekuyitani nipo ekusalulani. Mukacita tetyo, mungakumbulwelini yayi.
Mu malo mwake, aku vulileni ciseko coloŵelako ku Ufumu wosasila wa Asikulu ŵasu ŵamene ali Mpulumushi wasu, Yesu Kristu.
Tetyo, nupangwisha kuti nsita zonse ni wokukumbushani ivi, cukanga muziŵa nipo mucetekela na mtima wonse cendi cemwipokela.
Ni ciweme kuti nikali na moyo, nisisimushe mitima yanu pokukumbushani ivi.
Pakuti nuziŵa kuti nsita yangu ya kufwa yafwika pafupi, ngani mwaniziŵishila Asikulu ŵasu Yesu Kristu.
Nipo nicite kapamphu kakuti nikafwa newo, mukovikumbuka ivi nsita iliyonse.
Sewo tiliyokonkhe visimi vopeka tyala, petikuziŵishani kuti Asikulu ŵasu Yesu Kristu akuza na mphamvu. Koma tecita kuwuwona na menso ŵasu ukulu wake.
Yeve epokela mcinzi na ulemelelo kwa Mulungu Atata, nipo emufwikila malizu ofumila kwa Atata ŵa Ulemelelo olaŵila kuti, “Uyu ni Mwana wangu wotemweka, nutemwa naye.”
Nipo malizu aŵa sewo teŵamvwa kufumila Kululu pakuti tenze naye pamo pa lupili yala ituŵa.
Tetyo, tuziŵa ngako lomba kuti ŵala malizu wa aneneli ni ŵa vyendi. Ni ciweme lomba kuti muwoyikapo mtima ngani nyale yoŵala mu mfinzi, kufwikila nsita yatikukatatike kuca, nthandala ya kumaca ikayotatika kuŵala mu mitima mwanu.
Koma cotatika mumvwishe kuti paliye uneneli wa Malembo wewela kufuma ku matanthauzo ŵa munthu pa yeka.
Pakuti paliye uneneli wefumila mu kupangwa kwa munthu, koma ŵanthu elaŵila kufuma kwa Mulungu pecitolewa na Mzimu Mtuŵa.

Koma aneneli ŵa wenye ewela pakati pa ŵanthu, ngani mwatikukaŵele asambizyi ŵa wenye pakati panu, ŵamene ŵatiakalete mwa cisinsi visambizyo va wenye, cukanga kukana Asikulu wawo eŵasita, noliletela kucenekeka kwa mmangu.
Anyinji akakonkhe unkhalo wa tucenche nipo ŵanthu akatafulile njila ya vyendi cikomo ca ŵeve.
Cikomo cotemwesha cuma, ŵeve akayezye kufwana phindu pokuwuzyani malizu ŵa wenye. Cipingulo cawo cuŵalindila, nipo kucenekeka kwawo kwa patuŵa.
Muziŵa kuti Mulungu aliyolekelele angelo ŵala ecimwa, koma eŵapoza mu ngʼanjo ya mulilo noŵatwala ku maunyolo na ku mfinzi kuti asungiwe mpaka nsiku ya cipingulo.
Muziŵa soti kuti aliyolekelele ŵanthu ŵa macezo ŵala, koma eyingosunga Nowa, muŵilizyi wa cilungamo, na ayake asanu na aŵili, pecileta cigumula pa calo ca ŵanthu osasamala va Mulungu.
Nipo muziŵa soti kuti poshoka Sodoma na Gomola eŵalanga kuti acenekeke, poŵapanga cisanzo pa vativikacitike ku ŵanthu asasamala va Mulungu.
Koma epulumusha Loti munthu wolungama, enzotamana na unkhalo wa tucenche wa ŵala ŵanthu wocimwa.
(Munthu wala wolungama, pakuŵa pakati pawo, enzokumvwa nowona vocita vawo viyipa, nipo nsiku na nsiku mtima wake wolungama wenzotamana.)
Tetyo, muziŵa kuti Mulungu woziŵa kupulumusha ŵanthu ŵa umulungu ku mayezyelo, koma osunga osalungama pa cilango kufwikila pa nsiku ya cipingulo.
Ngako–ngako akalange ŵanthu okonkha vilako–lako viyipa va miŵili notafulila ulamulilo. Asambizyi ŵa wenye ni wolikuzya, osasamala munthu, oyopalini kucitila msikila Maulemelelo ŵa Kululu.
Cukanga angelo, ŵamene ali akulu ali na mphamvu kupula asambizyi ŵa wenye, ocitishalini nsoni Aulemelelo pa menso pa Asikulu.
Koma ŵanthu aŵa ali ngani nyama tyala ziliye nzelu, zivyalikila kuti zikokatiwa nopayiwa. Ocita mwa msikila vinthu vasaziŵa. Nipo ngani nyama zala, ŵeve nawo akacenekewe,
nolangiwa molingana na kuyipa kwawo. Cuŵawamila ni kucita votemwesha miŵili nsita ya mzuŵa. Posangalala namwe, onkhala ngani mathotho na maŵanga onyansa, cikomo otemwa kulaŵila va wenye.
Ali na menso ŵa ucende, olekalini kucimwa. Onyengelela ŵanthu ŵa mitima yosankhazikika. Ali na mtima woyoŵelela kuyumilila cuma. Ŵanthu oshamikiwa!
 Esiya njila yolungama, nosoŵa pokonkha njila ya Balamu mwana wa Bewoli, wamene enzopangwa kufwana cilambu pocita vosalungama.
Koma ecimuliwa cikomo coyifya kwake. Bulu, nyama yosalaŵila, yelaŵila ngani munthu, kulesha va usilu va wala mneneli.
Asambizyi ŵa wenye ali ngani kamana kaliye manzi, fulele yokankhiwa na mphepo. Mulungu eŵasungila mfinzi ya bi.
Olaŵila malizu olitama ŵa ucisilu, nipo na vilako–lako viyipa va miŵili, onyengelela ŵanthu ayingotatika kupulumuka ca lombapano pakati pa ayawo ayipa.
Oŵalayizya ufulu, koma ŵeve ŵene ni ŵazya ŵa coceneka. Pala munthu woyaluka muzya wa cumucimfya.
Pakuti keno ŵanthu opulumuka ku voyifya va calo cino ca pansi, poziŵa Asikulu ŵasu na Mpulumushi wasu Yesu Kristu, pa vuli pake nokatiwa soti nocimfyiwa na viyipa vamene ivo, posilizyila akaŵe ayipa kupula mweenzele potatika.
Kwenze luweme kwa ŵeve kuti enze wosaziŵa njila ya cilungamo, kupula kuyileka peciziŵa Tetulo ituŵa yeciŵapa Mulungu.
Potetyo osimikizya kuti ni wa cendi linganizyo wakuti, “Imbwa yazyokela ku malusi ŵake,” na uyakine wakuti, “Nkhumba yosamba, yawelela soti mu matika.”

Iyi ni kalata ya ciŵili yanukulembelani lomba, wotemweka. Mu wonse aŵili, nupangwa kuwusha mitima yanu kuti muŵe na malingililo ŵa vyendi.
Kumbuka malizu ŵecilaŵila aneneli atuŵa kale, nipo sambizyo ya Asikulu na Mpulumushi wasu yecikupani nthumi.
Cotatika mumvwishe ivi kuti mu masiku osilizya ŵanthu ayakine akawoneke ŵamene myoyo yawo yulamuliliwa na vilako–lako vawo ŵeka. Akokufweyani
nipo akokukonshani kuti, “Kansi Asikulu wanu elayizya kuti akuza, ali kuni? Ni kale pala pecimwalila makolo ŵasu, koma vonse vili ngani mwecivilengela potatika.”
Oluŵila lona kuti kale Mulungu elamula, nipo Kululu na pansi velengewa. Pansi pepangiwa na manzi kufuma ku manzi.
Nipo na manzi calo ca pansi ca masiku awo cembila nocenekewa.
Koma Mulungu na malizu ŵala osunga va mululu na calo ca pansi ca masiku ŵano kuti akazishoke na mulilo. Ovisunga kufwikila nsiku yatiakapingule noceneka ŵanthu wonse asasamala va yeve.
Koma mwewo wotemweka, cinthu cimo musaluŵe, kuti pa menso pa Asikulu, nsiku imo ili ngani vyaka mwanda umo (1,000), nipo vyaka mwanda umo vili ngani nsiku imo.
Asikulu ocelwalini kucita vecilayizya, ngani mwakulingilila ayakine, koma okulezyelani mtima. Opangwalini kuti aliyense akacenekewe, koma opangwa kuti wonse ayaluke mtima.
Koma nsiku ya Asikulu ikafwike ngani kawalala. Pa nsiku iyo va kululu vikasile na mulilimo. Vinthu vonse vikayake mulilo nosambuluka, nipo Mulungu akafwane calo ca pansi na vonse vokonzeka kuti yeve apingule.
Pakuti vonse vikacenekeke tetyo, mupangwikonkhala ŵanthu ŵa ngwilyo mu unkhalo ŵanu, na atuŵa, osamala va Mulungu.
Mukolindila Nsiku ya Mulungu nocita nchito zofulumizyisha kuwela kwake. Pa nsiku iyo, va kululu vikayake mulilo nocenekeka, nipo vinthu vonse navo vikasambuluke mu mulilo wamene uyo.
Koma pokonkha layizyo ya Mulungu, tulindila Kululu kwa lomba na calo ca pansi ca lomba, mwaticikaŵe cilungamo.
Tetyo, mwewo wotemweka, pakuti mulindila vamene ivi, mukocita kapamphu kuti Asikulu akakufwaneni muliye ŵanga keno cilema nipo muli pa mtendele.
Ziŵani kuti Asikulu okulezyelani mtima kuti mupulumuke. Paulo, mkwasu wotemweka wala, naye soti ekulembelani vamene ivi na nzelu zecimupa Mulungu.
Pala olaŵila cimozi–mozi mu makalata ŵake wonse polemba va ivi. Mu makalata umo, muli viyakine va patali kuvimvwisha, nipo ŵanthu osasambila na ŵa mitima yosankhazikika oziceneka, ngani mwakucenekela Malembo ayakine. Pocita tetyo, oyingoziceneka ŵeka.
Lomba mwewo wotemweka, pakuti mwaziŵilatu ivi, ŵani menso kuti voyifya va ŵanthu wocimwa vingakucimwisheni nipo mungasungʼuzyike nopona.
Koma mukule mu cisomo na nzelu za Yesu Kristu, Asikulu ŵasu na Mpulumushi wasu. Yeve aŵe na ulemelelo lomba mpaka nsita yosasila. Amen.

Tukulembelani va yeve wala enzepo kufumila potatika, wetecimvwa nipo temuwona na menso ŵasu, wetilolesha, nokata na manja ŵasu, kulingana na malizu akupa moyo.
Moyo uyu wewoneka nipo tewuwona. Tuwucitila umboni, nipo tuŵilizya kwa mwewo va moyo wosasila, wenze na Atata nipo wesimikizyiwa kwa sewo.
Tuŵilizya kwa mwewo vetewona na kumvwa kuti namwe, muŵe na mtima umo na sewo. Kukatizyana kwasu tukatizyana na Atata, nipo soti na Mwana wawo Yesu Kristu.
Nipo tulemba ivi vinthu kuti cisangalalo casu cikwanilishiwe.
Aŵa ni malizu ŵatecimvwa kufuma kwa Mwana wawo noŵilizya kwa mwewo, kuti Mulungu ni kuŵala, nipo mwa yeve muliye mfinzi.
Keno tulaŵila kuti tukatizyana naye koma tuyenda mu mfinzi, tutala wenye nipo tucitalini vyendi.
Koma keno tuyenda mu kuŵala, mwalili yeve mu kuŵala, tili na mkatizyano, nipo mlopa wa Yesu, Mwana wake, utisuka ku macimo wonse.
Keno tulaŵila kuti tiliye cimo, tulitalizya wenye, nipo vyendi muliye mwa sewo.
Keno tuwulula macimo wasu kwa Mulungu, yeve ni wolungama na wa vyendi nipo atilekelele macimo wasu notisuka kutifumyila cosalungama ciliconse.
Keno tulaŵila kuti tiliyocimwe, tumupanga kuŵa wa wenye yeve, nipo malizu ŵake alilini mwa sewo.















Mwe ŵana ŵangu, nukulembelani ivi vinthu kuti musacimwe. Koma keno aliyense wocimwa, tili nayo Nkhoswe yotilaŵilila kwa Atata, Yesu Kristu wolungama.
Uyu niye nsembe yofutila macimo ŵasu, osati tyala sewo seka, koma soti macimo ŵa ŵanthu wonse ŵa pa calo.
Pokonkha Matetulo ŵa Mulungu, niye patingacite umboni wakuti tumuziŵa.
Aliyense olaŵila kuti, “Numuziŵa Mulungu,” koma osungalini Matetulo ŵake, ni wa wenye, nipo muliye vyendi mwa yeve.
Koma aliyense osunga malizu ŵake, mwa yeve cinthemwa ca Mulungu cukwanilishiwa. Mwa ici tusimikizya kuti tili mwa yeve:
aliyense olaŵila kuti, “Nukuŵa mwa Mulungu,” owamila kuyenda mu njila mweciyenda Yesu.
Wotemweka, nukulembelanilini tetulo ya lomba, koma ya kale yemwenze nayo potatika. Tetulo ya kale ni malizu ŵemwecimvwa kale.
Koma soti ni tetulo ya lomba yanukulembelani. Vayulamula tetulo iyi, vecitika cendi mwa Yesu, nipo vucitika soti mwa mwewo. Pakuti mfinzi yukuya nipo kuŵala kwatatika kale.
Aliyense olaŵila kuti ali mu kuŵala, koma otinkha mkwawo, akali mu mfinzi.
Aliyense otemwa mkwawo akuŵa mu kuŵala, nipo mwa yeve muliye cikomo cokumbulwila.
Koma aliyense otinkha mkwawo ali mu mfinzi, nipo woyenda mu mfinzi. Oziŵalini kwakuya, pakuti mfinzi yamuvala menso.
Nulembela mwewo, wotemweka, pakuti macimo ŵanu alekelelewa kupitila mu zina ya Kristu.
Nulembela mwewo, avyazi, pakuti mwemuziŵa alipo kutatikila potatika. Nulembela mwewo, alumbwana, pakuti mwecimfya muyipa wala. Nulembela mwewo, wotemweka, pakuti mweŵaziŵa Awusu wawo.
Nulembela mwewo, avyazi, pakuti mwemuziŵa enzepo kutatikila potatika. Nulembela mwewo, alumbwana, pakuti nimwe otangʼa, nipo Malizu ŵa Mulungu akuŵa mwa mwewo, nipo mwecimfya muyipa wala.
Osatemwa calo ca pansi keno vinthu vilimo. Keno aliyense otemwa calo cino, cinthemwa ca Atata cililini mwa yeve.
Pakuti vonse vili mu calo – vilako–lako va muŵili na vilako–lako va menso na kulikuzya pa va uli navo – vufumilalini kwa Atata, koma ku calo.
Nipo calo cikasile na vilako–lako vake, koma aliyense ocita kupangwa kwa Mulungu akaŵepo mpaka nsita zosasila.
Mwanamwe, ni nsita yosilizya. Nipo ngani mwemwimvwila kuti wowukila Kristu akawele, lomba anyinji owukila Kristu awela. Tetyo, tuziŵa kuti ni nsita yosilizya.
Aŵa efuma mwa sewo, koma enzelini mwa sewo, pakuti kuti enze mwa sewo sembe epitilizya nase. Koma efuma, kuti ciziŵikiletu kuti alilini mwa sewo.
Mwewo mwezozewa na Mtuŵa Wala, nipo monse muziŵa vyendi.
Nukulembelani osati pakuti muziŵalini vyendi, koma pakuti muviziŵa, nipo pakuti kuliye wenye ufumila mu vyendi.
Ni ŵani wa wenye? Niye wala okana kuti Yesu ni Mesiya, Mpulumushi wolayizyiwa wala – uyu niye wowukila Kristu, niye okana Atata na Mwana.
Paliye okana Mwana angaŵe na Atata. Aliyense ozomela Mwana ali soti na Atata.
Vonse vemwicimvwa potatika, viŵe mu mtima mwanu. Keno vemwicimvwa potatika vukuŵa mwa mwewo, niye kuti namwe muŵe mwa Mwana na mwa Atata.
Nipo cecitilayizya Kristu ni moyo wosasila.
Nukulembelani ivi vinthu va ŵala oyezya kukupumvyishani.
Koma mwezozewa na Mzimu Mtuŵa, nipo akuŵa mwa mwewo. Mupangwikalini kusambizyiwa, pakuti Mzimu ukusambizyani vyendi vonse, osati wenye. Tetyo, mwakukusambizyilani, muŵe mu cikatizyano na Kristu.
Lomba mwanamwe, ŵani mwa yeve, kuti akayowonekela tikaŵe wotangʼa mtima osati tikacite nsoni pa kuwela kwake.
Keno muziŵa kuti Kristu ni wolungama, osakayika kuti aliyense ali na cilungamo ni mwana wa Mulungu.
Lolani mwakutitemwela Atata! Etitemwa ngako kuti tiyitiwe ŵana ŵa Mulungu; nipo nise ŵake. Cikomo casatiziŵila ŵanthu ŵa pa calo ni cakuti omuziŵalini Mulungu.
Wotemweka, nise ŵana ŵa Mulungu lomba, koma akaliyotiwonesha mwaticikaŵele akayowonekela Kristu. Koma tuziŵa tikaŵe ngani yeve, pakuti tikamuwone mwalili.
Nipo aliyense ali na cilolelo ici olisunga mtuŵa, ngani mwalili mtuŵa Yesu.
Aliyense wocimwa, okana Mulungu; cimo ni kukana Mulungu.
Muziŵa kuti Kristu ewela kuti afumye macimo, nipo mwa yeve muliye cimo.
Aliyense akuŵa mwa Kristu, opitilizyalini kucimwa. Aliyense wopitilizya kucimwa, aliyomuwone nipo omuziŵalini.
Mwe ŵana, osati aliyense akupumvyeni. Aliyense ocita cilungamo ni wolungama, mwalili Kristu kulungama.
Aliyense opitilizya kucimwa ni wa Satana, pakuti Satana waŵa wocimwa kufuma potatika. Mwana wa Mulungu ewonekela na cilingo coceneka vocita va Satana.
Paliye mwana wa Mulungu angapitilizye kucimwa, pakuti wolingana na Awisi, nipo angapitilizyelini kucimwa cikomo cakuti ni mwana wa Mulungu.
Pali kusiyana pakati pa ŵana ŵa Mulungu na ŵana ŵa Satana: aliyense ocitalini cilungamo keno otemwalini mkwawo, ni mwanalini wa Mulungu.
Malizu ŵemwicimvwa kutatikila potatika ni ŵakuti tiwotemwana.
Tisaŵe ngani Kaini, enze wa Muyipa wala, nopaya mkwawo. Cikomo comupayila cenze cinji? Ni cakuti vicito vake venze viyipa, nipo va mkwawo venze va cilungamo.
Okanganishiwa mwenekwasu, kuti ŵanthu ŵa pa calo okutinkhani.
Tuziŵa kuti tifuma mu imfwa kuya mu moyo, pakuti tutemwa enekwasu. Aliyense asatemwa osala mu imfwa.
Aliyense otinkha mkwawo ni wopaya, nipo muziŵa kuti paliye wopaya ali na moyo wosasila.
Tuziŵa cinthemwa ngaco–ngaco, pakuti Yesu etwala moyo wake mu malo mwasu. Tetyo, tupangwika kutwala myoyo yasu mu malo mwa enekwasu.
Keno aliyense ali na cuma nowona munekwawo wotamana, nomuyumila mtima, nga cinthemwa ca Mulungu cingaŵe tyani mwa yeve?
Mwanamwe, cinthemwa casu cisaŵe ca pa kamwa tyala, koma ciŵe ca cendi, cikowoneka mu vocita vasu.
Umu niye mwatitikaziŵile kuti nise ŵa vyendi, nipo tinkhazike mitima yasu pa menso pa Mulungu.
Keno mitima yasu yutisusha, tuziŵa kuti Mulungu ni wopula mitima yasu, nipo woziŵa vonse.
Wotemweka, keno mitima yasu yutisushalini, tingatweshe kupanama ciliye wowa pa menso pa Mulungu.
Nipo ciliconse catingasenge tingapokele kufuma kwa yeve, pakuti tusunga Matetulo ŵake nipo tucita cumuwamizya.
Kucetekela mu zina ya Mwana wake Yesu Kristu, na kutemwana, niye Matetulo ŵake wecitilamulila.
Aliyense osunga Matetulo ŵake onkhala mwa yeve, nipo yeve onkhala mwa ŵeve. Nipo kupitila mwa Mzimu wecitipa tuziŵa kuti yeve onkhala mwa sewo.
Wotemweka, osacetekela mzimu uliwonse, koma uyeseni mzimu kuti muwone keno ni wa kwa Mulungu, pakuti aneneli ŵa wenye anyinji eloŵa kale mu calo.
Pocita teti, muziŵa Mzimu wa Mulungu: mzimu uliwonse wozomelezya kuti Yesu Kristu eyaluka munthu, ni ofumila kwa Mulungu.
Koma mzimu uliwonse usazomelezya va Yesu ni wofumilalini kwa Mulungu. Uyu mzimu ni wowukila Kristu, wemwicimvwa kuti akuza, nipo lomba uli kale mu calo.
Mwewo mwanamwe, nimwe ofumila kwa Mulungu nipo mweŵacimfya, pakuti ali mwa mwewo ni mkulu kupula ali mu calo.
Aneneli ŵa wenye aŵa ofumila mu calo, nipo ŵanthu ŵa pa calo oŵamvwila.
Sewo tufumila kwa Mulungu, nipo aliyense woziŵa Mulungu otimvwila. Koma aliyense wosafumila kwa Mulungu otimvwilalini. Kupitila umu, tuziŵa mzimu wa cendi na mzimu wa wenye.
Wotemweka, tiyeni titemwane, pakuti cinthemwa cufumila kwa Mulungu. Aliyense otemwa ni mwana wa Mulungu, nipo oziŵa Mulungu.
Aliyense asatemwa, oziŵalini Mulungu, pakuti Mulungu niye cinthemwa.
Mulungu ewonesha cinthemwa cake kwa sewo mu njila iyi: Yeve etuma Mwana yumo yeka pano pansi, kuti mwa yeve tiŵe na moyo.
Cinthemwa ngaco–ngaco ni cakuti: Ni sewolini titemwa Mulungu, koma Mulungu niye etitemwa sewo, notuma Mwana wake kuti aŵe nsembe yofutila macimo ŵasu.
Wotemweka, keno Mulungu etitemwa, nase tuwamila kutemwana.
Paliye cukanga yumo ewonapo Mulungu. Koma keno tutemwana, Mulungu akuŵa mwa sewo, nipo cinthemwa cake cukwanilishiwa mwa sewo.
Tuziŵa kupitila mwa Mzimu Mtuŵa kuti tikuŵa mwa yeve nipo yeve mwa sewo, pakuti etipa Mzimu wake.
Nipo tewona nocitila umboni kuti Awisi etuma Mwana wawo kuti aŵe Mpulumushi wa ŵanthu ŵa pa calo.
Aliyense ozomelezya kuti Yesu ni Mwana wa Mulungu, Mulungu akuŵa mwa yeve, nipo yeve akuŵa mwa Mulungu.
Tetyo, tuziŵa nocetekela cinthemwa ca ali naco Mulungu pali sewo. Mulungu niye cinthemwa. Aliyense akuŵa mu cinthemwa akuŵa mwa Mulungu, nipo Mulungu akuŵa mwa yeve.
Cinthemwa cakwanilishiwa mwa sewo pakuti moyo wasu pano pansi uli ngani moyo wa Kristu, tetyo tingatweshe kuŵa otangʼa mtima pa nsiku ya cipingulo.
Munthu ali na cinthemwa, aliye wowa, pakuti cinthemwa ciweme cufumya wowa kunja. Munthu keno ocita wowa, niye kuti oyopa cilango, nipo cinthemwa ciliyokwanilishiwe mwa yeve.
Tutemwa pakuti yeve etitemwa potatikila.
Keno aliyense olaŵila kuti, “Nutemwa Mulungu,” koma otinkha munekwawo, ni wa wenye; pakuti wala, asatemwa munekwawo wakuwona na menso, angatemwelini Mulungu wakaliyowonapo.
Nipo tetulo ya tili nayo yofuma kwa yeve ikuti: Aliyense otemwa Mulungu awotemwa soti munekwawo.
Aliyense wocetekela kuti Yesu ni Mpulumushi Wolayizyiwa wala ni mwana wa Mulungu. Nipo aliyense otemwa Atata, otemwa soti ŵana ŵake wonse.
Tuziŵa kuti tutemwa ŵana ŵa Mulungu, keno tutemwa Mulungu nomvwila Matetulo ŵake.
Pakuti kutemwa Mulungu niye kusunga Matetulo ŵake, nipo Matetulo ŵake ni wosaŵeŵesha.
Pakuti mwana wa Mulungu aliyense ocimfya calo ca pansi. Nipo catucimfyila calo ni cicetekelo casu.
Ni ŵani angacimfye calo? Ni wala tyala wocetekela kuti Yesu ni Mwana wa Mulungu.
Uyu niye Yesu Kristu ewela mwa manzi na mlopa; aliyowele mwa manzi tyala yayi, koma soti mwa mlopa. Nipo Mzimu Mtuŵa niye ocitila umboni, pakuti Mzimu niye vyendi.
Pakuti pali vitatu vucitila umboni:
Mzimu Mtuŵa, manzi, na mlopa; ivi vitatu vukatizyana.
Tupokela umboni wa ŵanthu, koma umboni wa Mulungu ni wopula. Pakuti uyu niye umboni wa Mulungu ulaŵila va Mwana wake.
Aliyense wocetekela mu Mwana wa Mulungu ali na umboni mu mtima mwake. Aliyense asacetekela Mulungu, eyezya Mulungu kuŵa wa wenye, pakuti aliyocetekele mu umboni ulaŵila va Mwana wake.
Umboni wecitipa Mulungu ni moyo wosasila, nipo moyo uyu uli mu Mwana wake.
Aliyense ali na Mwana, ali na moyo uyu; aliyense aliye Mwana wa Mulungu, aliye moyo.
Nulembela ivi vinthu mwewo mucetekela mu zina ya Mwana wa Mulungu, kuti muziŵe kuti muli na moyo wosasila.
Tutangʼa mtima pa menso pa Mulungu, pakuti tuziŵa otimvwa tikasenga kanthu kalikonse komuwamila.
Nipo keno tuziŵa kuti otimvwila mu vilivonse vatumusenga, tuziŵa soti kuti tili navo vatamusenga.
Keno aliyense owona mkwawo kucita ucimo utwalalini ku imfwa, alombe, nipo Mulungu amupe moyo. (Nulaŵila va ocita ucimo utwalalini ku imfwa. Ulipo ucimo utwala ku imfwa – va ucimo uyu, owamilalini kulomba, yayi.
Vonse viyipa ni macimo, koma alipo macimo otwalalini ku imfwa.)
Tuziŵa kuti aliyense mwana wa Mulungu opitilizyalini kucimwa. Yesu, Mwana wa Mulungu, omusunga, nipo Muyipa wala angamukumyelini.
Tuziŵa kuti nise ŵana ŵa Mulungu, na kuti calo conse cili mu manja mwa Muyipa wala.
Tuziŵa soti kuti Mwana wa Mulungu ewela, nipo etipa kumvwishisha, kuti timuziŵe wa vyendi. Nipo tili mwa Mulungu wa vyendi, cikomo cakuti tili mwa Mwana wake Yesu Kristu. Uyu niye Mulungu, nipo soti moyo wosasila.
Mwanamwe, mulisunge luweme, osalambila mafano.














Newo nine mkulu, nulembela kalata iyi kwa mwanakazi wasaluliwa na ŵana ŵake, ŵanutemwa ngako – osati newo neka, koma soti wonse woziŵa vyendi,
cikomo cakuti vyendi vukuŵa mwa sewo nipo vikokuŵa na sewo kwa nsita zosasila.
Cisomo, lusungu, na mtendele viŵe na sewo, kufuma kwa Mulungu Awusu wasu na kwa Yesu Kristu Mwana wake, mu vyendi na mu cinthemwa.
Nisangalala ngako kufwana kuti ŵana ŵako ayakine woyenda mu vyendi, ngani mwetewuzyiwila na Atata.
Lomba nukusengani amama, tikotemwana, nukulembelanilini tetulo ya lomba, koma ŵetenze nawo kufumila potatikila olaŵila kuti, tiwotemwana.
Cinthemwa canulaŵila ni cakuti: tikoyenda kulingana na Matetulo wake. Iyi niye tetulo ngani mwemwimvwila potatika, kuti muwoyenda mu cinthemwa.
Wopumvyisha anyinji eloŵa mu calo, ŵala asazomelezya kuti Yesu eyaluka munthu. Woteti ni wopumvyisha na wowukila Kristu
Ŵani celu, kuti musataye cataseŵenzela, koma kuti tikapokele cilambu cokwanila.
Aliyense asamvwila vosambizya va Kristu koma oyangizyilapo viyakine, aliye Mulungu. Aliyense akuŵa mu visambizyo vake ali na wonse pamo, Awisi na Mwana.
Keno aliyense akuza kwanu nipo oletalini visambizyo ivi, osamupokelela mu ngʼanda mwanu keno kumupa moni,
pakuti aliyense omupa moni ocita naye pamo nchito ziyipa.
Nili na vinyinji vakuti nikulembeleni, koma nupangwalini kuvilemba mu kalata. Koma nulolela kuza kwanu nolaŵizyana namwe menso na menso, kuti cikondelelo casu cikwanilishiwe.
Ŵana ŵa mlongosi wako wosaluliwa okupa moni.










































Newo nine mkulu, nulembela wotemweka Gayo, wanutemwa ngako.
Wotemweka, nulomba kuti vonse viyende luweme nipo umi wako uŵe luweme, mwauŵela luweme moyo wako wa uzimu.
Pakuti nisangalala ngako peciwela enekwasu nocitila umboni vyendi vako, na kuti uyenda mu vyendi.
Paliye cunisangalasha copula kumvwa kuti ŵana ŵangu woyenda mu vyendi.
Wotemweka, ucita mocetekeleka mu vaucitila enekwasu aŵa, cukanga kuti ni alwendo kwa wewo.
Kucitila umboni mpingo va cinthemwa cako. Upitilizye kuŵayavya pa ulwendo wawo motemwesha Mulungu.
Pakuti etatika ulwendo wawo mu zina ya Kristu, osazomela kalikonse kufuma kwa ŵa kunja.
Tupangwika kuyavya ŵanthu oteti, kuti tiŵe anyanchito ayawo pa vyendi.
Nelembela cinthu ciyakine ku mpingo, koma Diyotelefe otemwa kuliyika pa nthangu, opangwalini kumvwa va ulamulilo wasu.
Tetyo, keno nikawele, nikaŵakumbushe vakucita, nolaŵila viyipa vakutafulila sewo. Ocitalini ivi veka, yeve okana kupokela enekwasu, nipo olesha ŵala opangwa kuŵapokela noŵafumya mu mpingo.
Wotemweka, osakonkhelezya ciyipa koma konkhelezyani ciweme. Aliyense ocita ciweme ni wa kwa Mulungu nipo aliyense ocita ciyipa aliyowone Mulungu.
Demetiliyo wapokela umboni uweme kufuma ku ŵanthu wonse, na kufuma ku vyendi ngavo. Tuyikililapo soti umboni wasu, nipo muziŵa kuti umboni wasu ni wa cendi.
Nili na vinyinji vokulembelani, koma nilembelini mu kalata.
Nulolela kukuwonani kwa lombapano, nipo tizetilaŵizyane menso na menso.
Mtendele uŵe namwe. Ayasu okupani moni. Muŵape moni soti ayasu wonse uko.
























































Ni newo Yuda, muzya wa Yesu Kristu, mkwawo wa Yakobe. Nulembela kwa mwewo woyitiwa, wotemweka na Mulungu Atata nipo osungiwa na Yesu Kristu.
Lusungu, mtendele na cinthemwa viŵe vanu vukuya vupakilako.
Mwewo otemweka, nenzopangwishisha kukulembelani kalata, yokukonkhololelani va cipulumusho cokumya tonse, koma mtima wangu wanikakamizya kuti nikulembeleni lomba nokukoseshani motangʼa, kuti mulwe nkhondo yocingilizya cicetekelo, Mulungu cecipa atuŵa mtima limo tyala.
Pakuti ŵanthu ayakine asasamala va Mulungu eloŵa mofisika pakati panu, oyaluzya cisomo ca Mulungu wasu kutwala kuvonyansa nokana mwine yeka na Asikulu ŵasu Yesu Kristu. Va cipingulo ca ŵanthu aŵa velaŵiliwa kale.
 Lomba nupangwa kukukumbushani, cukanga kuti mwenzoziziŵa kale, kuti Yesu epulumusha ŵanthu ŵake ku calo ca Ejipito, koma pa vuli pake eceneka ŵala aliyocetekele.
Mukumbuke soti va angelo, enzotemwalini nawo ulamulilo, koma esiya ngʼanda yawo. Mulungu eŵamanga na unyolo wosasila mu mfinzi pa nyansi, pakuŵasungila mpaka nsiku ikulu yala patiakaŵapingule.
Mukumbuke soti mizinda ya Sodoma, Gomola na mizinda iyakine yozungulukana nayo. Ŵanthu ŵamene soti enzoyingocita tucenche, nocita ucende wa anakazi ŵeka–ŵeka na analume ŵeka–ŵeka. Mulungu eŵayika ngani cisanzo poŵalanga na mulilo wosasila.
Koma mu njila imo na imo ŵanthu aŵa asasamala va Mulungu, oyika nzelu zawo pa maloto ŵawo, woyifya miŵili yawo, okana ulamulilo, nipo ocita msikila ŵa Maulemelelo ŵa Kululu.
Koma cukanga Mikayele, mngelo mkulu, penzokangana na Satana va citanda ca Mose, aliyoyezye kumupingula momutafulila, koma elaŵila kuti, “Asikulu akucimule!”
Koma ŵanthu aŵa otafulila vinthu vasaziŵa. Ngani nyama zosalingilila, oyingocita vazuŵawuzya nzelu zawo, nipo oliletela ŵeka kucenekeka.
Shamu kwa ŵeve! Pakuti eyenda mu njila ya Kaini. Ngani mwecicitila Balamu, nawo epona mu coyifya cikomo cokonkha phindu ya ndalama. Ecenekeka cikomo coukila Mulungu, mwecicitila Kola.
Aŵa niye woyifya malyelelo ŵanu ŵa cinthemwa. Akulya namwe mosacita wowa, oyingolilyesha ŵeka. Ali ngani mikumbi yufuzililiwa na mphepo, koma osaleta mvula. Ali ngani vimiti vosatwala vitwalo cukanga pa nsita yake, vefwilatu nipo ŵanthu evinyula.
Ali ngani matambazi ŵa ukali ŵa pa cimmana, ofumya povu ya vonyansa vawo. Ali ngani nyenyezi zosoŵa, nipo Mulungu oŵasungila mfinzi yosasila.
 Enoki enze wa luko ya cisanu na ciŵili kufuma pali Adamu, enenela va aŵa ŵanthu kuti, “Onani, Asikulu akawele na angelo ŵake wosaŵelengeka,
kuti azepingule ŵanthu wonse. Azepingule kuti ni woyifya wonse asasamala va Mulungu, cikomo ca nchito zawo zonse zosalungama, zecicita mosayopa Mulungu. Akaŵasushe cikomo ca malizu wonse ŵa msikila ŵecitafulila nawo Asikulu, ŵanthu wocimwa na wotafulila va Mulungu.”
Ŵanthu ŵake ni aŵa: Ongʼungʼunzila, odandaula, na ŵala akungokonkha vilako–lako vawo viyipa. Olaŵila momeka, nipo oyingotama ŵanthu mwa wenye kuti afwanemo phindu.
Koma mwewo wotemweka, mukokumbuka malizu wezilaŵililatu nthumi ŵa Asikulu ŵasu Yesu Kristu.
Elaŵila kuti, “Mu masiku osilizya, kukawele ŵanthu otafulila, okonkha vilako–lako vawo vosasamala va Mulungu.”
Aŵa niye ŵanthu oleta kupatukana pakati pa Akristu, ŵanthu ŵa va mu calo, nipo aliye Mzimu wa Mulungu.
Koma mwewo wotemweka, muliwamye mweka mu cicetekelo cituŵa ngako; lombani mu Mzimu Mtuŵa.
Mulisunge mu cinthemwa ca Mulungu, polindila lusungu ya Asikulu ŵasu Yesu Kristu, yamene yutangulila ku moyo wosasila.
Mukoŵacitila lusungu ŵala okayika,
pulumushani ayanu powalondesha ku mulilo, kwa ayakine woneshani lusungu na wowa, kutinkha cukanga covwala cawo coyifyiwa na macimo.
Lomba kwa wala otwesha kukusungani kuti musakumbulwe, nokutwalani muliye coyifya pa menso pa ulemelelo wake na cimwemwe cikulu,
kwa Mulungu yeka, Mpulumushi wasu, kupitila mwa Yesu Kristu Asikulu ŵasu, kuŵe ulemelelo, ukulu, mphamvu na ulamulilo, ikaliyotatika nsita ya lomba na nsita yosasila. Amen.

























Cokundululiwa ca Yesu Kristu, cecimupa Mulungu kuti awoneshe ku nthumi zake vinthu vupangwika kucitika kwa lombapano. Eviziŵisha potuma mngelo wake ku muzya wake Yohane,
ocitila umboni vilivonse veciwona: Malizu ŵa Mulungu na umboni wa Yesu Kristu.
Ni woshukishiwa oŵelenga malizu ŵa vonenela ivi, nipo ni woshukishiwa ŵala ovimvwa noyika mu mtima vilulembewe mwamene umo, pakuti nsita yakuti vicitike ili pafupi.
Ni newo Yohane, nulembela mipingo isanu na iŵili ya ku citwa ca Asiya. Cisomo kwa mwewo na mtendele kufumila kwa yeve alipo na enzepo nipo watiazeŵepo, na ku mizimu isanu na iŵili ili pafupi na mpando wake wa cifumu,
na kwa Yesu Kristu mboni yocetekeleka ali wotatika kuwuka kwa akufwa, ali soti mfumu yolamulila mafumu wonse ŵa pa calo ca pansi. Yeve otitemwa, nipo na milopa yake etimangulula ku macimo ŵasu.
Yeve etiyalusha ŵa ufumu na ŵansembe kuti awomutumikila Mulungu Atata. Tetyo, Yesu Kristu wapokela ulemelelo na mphamvu zolamulila mpaka nsita zosasila. Amen.
Lolesheshani! Akuza mu mikumbi! Aliyense akamuwone, cukanga ŵala emulasa, na mitundu yonse ya pa calo akalile cikomo ca yeve. Viŵe tetyo. Amen.
Asikulu Mulungu olaŵila kuti, “Newo nine Alefa na Omega wotatikila na wosilizyila, wamene alipo na wamene enzepo nipo watiazaŵepo wa mphamvu zonse.”
Newo, Yohane munekwanu na muyanu mu Ufumu, na mu matamano na kupilila kotangʼa kwa enekwasu mwa Yesu, eniyika pa cilumba ca Patimosi, cikomo ca kuŵilizya Malizu ŵa Mulungu nocitila Yesu umboni.
Pa Sabata nekatiwa na Mzimu Mtuŵa, na kumvwa ku vuli kwangu lizu ya mphamvu ngani kulila kwa lupenga.
Lizu iyo yelaŵila kuti, “Ivi vauwona uvilembe mu buku nipo utumizye kwa mipingo isanu na iŵili iyi: wa ku Aifeso, wa ku Similina, wa ku Pelegamo, wa ku Tiyatila, wa ku Salidi, wa ku Filadelofiya na wa ku Lawodikeya.”
Penecewuka kuti niwone enzonilaŵizya, newona ndodo za golide zoikapo nyale zisanu na ziŵili.
Pakati pake pa ndodo za nyale izo newona muyakine owoneka ngani “Mwana wa Munthu.” Enze evwala mkhanjo utali, nomanga bande wa golide pa nganga.
Sisi yake yenze mbee ngani thonje utuŵa ngako; menso ŵake ngani mulilo woyaka.
Mendo ŵake enze ngani mkuwa wotuŵishiwa mu ngʼanjo ya mulilo; lizu yake yenzoŵilikizya na zungo ngani mulilimo wa manzi anyinji.
Ku kwanja kwake kwendi enzotakule nthandala zisanu na ziŵili, nipo mu kamwa mwake mwenze ngwandali yonola konse–konse yofumilila kunja. Cinso cake cenze cowala ngani zuŵa ya mzuŵa.
Penemuwona, nepona pa mendo ŵake ngani munthu wakufwa. Koma yeve eniyika kwanja kwake kwendi nolaŵila kuti, “Osayopa. Wotatika nipo wosilizya ni newo.
Wa moyo wala ni newo. Necifwa, koma lomba nili moyo mpaka nsita zosasila. Imfwa na Gehena mfungulo yake ili na newo.
Lemba lomba vawawona, niye kuti vucitika lomba niye vativikacitike ku nthangu.
Cisinsi ca nthandala zisanu na ziŵili zawawona ku kwanja kwangu kwendi, na ciyakine cala ndodo za golide za nyale zisanu na ziŵili, tanthauzo yake ni iyi: Nthandala zisanu na ziŵili ni angelo ŵa mipingo isanu na iŵili; ndodo za golide zisanu na ziŵili zala ni mipingo isanu na iŵili yala.”
Yesu epitilizya kuniwuzya kuti, “Lembela mngelo wa mpingo wa ku Aifeso, kuti: Aŵa niye malizu ofumila kwa wala alutakule nthandala zisanu na ziŵili ku kwanja kwake kwendi, noyenda pakati pa ndodo za golide za nyale zisanu na ziŵili.
Nchito zanu zonse nuziziŵa. Nuziŵa kuti mwaŵa mukata nchito motangʼa, nipo kuti muli na kupilila kotangʼa. Nuziŵa soti kuti ŵanthu ayipa muŵatinkha. Ŵanthu oziyita kuti ni nthumi, koma ni nthumilini, mwaŵayezya nipo mwafwana kuti ni ŵa wenye.
Nimwe opilila motangʼa cendi, nipo mwatamana ngako cikomo ca zina yangu, osavupa.
Koma nukucimulilani apa: mwaleka wala wemwenzotemwa potatika.
Kumbukani kuti mwenze palulu ngako mukaliyocimwa; ni cikomo cake muyaluke mtima, mukocita vala vemwenzocita potatika. Mukakanoyaluka mtima, nikawele nakuzofumya ndodo ya nyale yanu pa malo pake.
Koma soti, ciluwamilepo pa mwewo ni cakuti, mutinkhana na vocita va Anikolayi, vanutinkhana navo nane.
Ali na matu, amvwishishe vakuwuzya Mzimu Mtuŵa ku mipingo iyi. Watiapule, nikamupe shuko yakuti akalye vitwalo va cimuti cakupa moyo cili ku Paladayiso ya Mulungu Kululu.”
“Lembela mngelo wa mpingo wa ku Similina kuti: Aŵa niye malizu ofumila kwa wala ali wotatika na wosilizyila, ecifwa nakuŵa soti na moyo.
Nuziŵa matamano nipo uzingwi ŵanu, koma ngako–ngako nimwe olemela. Nuziŵa soti vakukutafulilani ŵanthu otala wenye kuti ni ŵanthu ŵa Mulungu koma ni ŵanthulini ŵa Mulungu, ni ŵa mpingo wa Satana.
Musacite wowa na matamano ŵamukumana nawo. Loleshani, mwe ayakine Satana akakutwalisheni ku jele kuti akakuyezyeni, nipo mukatamane pa masiku kumi. Ŵani wocetekeleka mpaka kufwa, nipo nikupeni moyo ngani cilambu canu.
Ali na matu, amvwishishe vakuwuzya Mzimu Mtuŵa mipingo iyi. Watiapule, ikamukumyelini imfwa ya ciŵili.”
“Lembela mngelo wa ku mpingo wa ku Pelegamo kuti: Aŵa niye malizu ofumila kwa wala ali na ngwandali yala yonola konse–konse.
Nuziŵako kwa mukuŵa mwewo, niye kwamene kuli mpando wa cifumu wa Satana. Mwewo nimwe wocetekeleka pa zina yangu, muliyotaye cicetekelo canu, cukanga pa nsita ya Antipa, mboni yangu, yocetekeleka. Pala yeve emupayila kwanu kwamene, kwa kuŵa Satana.
Koma pali vinthu viyakine vanukucimulilani. Kwanu uko muli na ŵanthu ayakine okonkha cisambizyo ca Balamu mneneli wala wa wenye. Yeve esambizya Balaki kukopa Aisilayeli kuti akokulya nsembe zotwaliwa ku mafano, nocita tucenche.
Cimozi–mozi mwewo, muli nawo soti ŵanthu ayakine okonkha cisambizyo ca Anikolayi.
Muyaluke mtima. Mukakanocita tetyo, nikawele kwanu kwa lombapano, nipo nikaŵalwe nkhondo na ngwandali yala yofumila mu kamwa mwangu.
Ali na matu, amvwishishe vakuwuzya Mzimu Mtuŵa ku mipingo iyi. Watiapule, nikamupeko cakulya cofisika ca mana. Nikamupe soti mwala utuŵa wolembewapo zina ya lomba, yoziŵa yeve yeka, osati muyakine aliyense.”
“Lembela mngelo wa ku mpingo wa ku Tiyatila kuti: Aŵa niye malizu ofumila kwa Mwana wa Mulungu, wala ali na menso ngani mulilo woyaka, na mendo ngani mkuwa wala.
Nchito zanu zonse nuziziŵa. Nuziŵa cinthemwa canu, kucetekela kwanu, kutumikila kwanu, na kupilila kwanu kotangʼa. Nuziŵa kuti nchito zanu za lomba ni ziweme kupula zotatika zala.
Koma pokucimulilani palipo, ni apa: kuti mumulekelela mwanakazi wala Yezebele, oliyita kuti mneneli koma otala wenye. Yeve otalizya wenye nthumi zangu nozisambizya kuti ziwocita tucenche nakulya nsembe zotwaliwa ku mafano.
Nemupa nsita kuti ayaluke mtima, koma opangwalini kuyaluka mtima noleka tucenche twake.
Lolani, nikamuponeshe pa macila ya mu matamano akulu, nipo ŵala ocita naye ucende nikaŵapoze mu mayeselo akulu, keno oyalukalini mtima noleka viyipa vonse venzocita naye
ŵana ŵake nikaŵapaye. Tetyo, mipingo yonse izeziŵe kuti newo nine wala nuziŵa va mu mitima mwa ŵanthu na mu malingililo mwawo. Aliyense mwa mwewo nikacite naye molingana na nchito zake.
Koma mwe ayakine ŵa ku Tiyatila muliyokonkhe nawo ici cisambizyo ciyipa, nipo muliyosambileko venzolaŵila ŵeve kuti, ‘visinsi vozama va Satana.’ Kwa mwewo nikuti nukuyikililankonilini Matetulo ayakine,
koma mwewo, muyingokatisha vemwisambila mpaka newo nikawele.
Watiapule nocita mpaka posilizyila vanalamula, nikamupe ulamulilo pa mitundu yonse ya ŵanthu.
Akayilamulile na ndodo ya nsimbi, noyifwaya–fwaya ngani nongo. Ulamulilo uyu niye winipokela kwa Atata.
Nikamupe soti nthandala yoŵala mmamawa.
Ali na matu, amvwishishe vakuwuzya mipingo iyi Mzimu Mtuŵa.”
“Lembela mngelo wa ku mpingo wa ku Salidi kuti: Aŵa niye malizu ofumila kwa wala osunga mu manja mwake mizimu ya Mulungu yala isanu na iŵili, na nthandala zisanu na ziŵili zala zili mu manja mwake. Nchito zanu zonse nuziziŵa. Nuziŵa kuti muli na mbili yakuti nimwe ŵa moyo, koma nimwe akufwa.
Tetyo, ukani! Tangʼishani vilusalepo vili pafupi kufwa. Pakuti nuwona kuti nchito zanu ni zangwilyolini pa menso pa Mulungu wangu.
Kumbukani vemwisambila na vemwicimvwa. Muvisunge nipo muyaluke mtima. Mukakanouka, nikawele movundumukizya ngani kawalala, mwakuti nsita yatinikawele mukayiziŵelini.
Koma alipo oŵelengeka pakati panu ku Salidi aliyoyifye vovwala vawo. Aŵa akayende nane pamo aluvwale vituŵa, pakuti ni owamila.
Watiapule, akamuvwalike soti vovwala vituŵa. Zina yake nikayifutelini mu buku ya moyo, nipo nikamucitile umboni pa menso pa Awusu ŵangu, na pa menso pa angelo ŵawo.
Ali na matu, amvwishishe vakuwuzya Mzimu Mtuŵa ku mipingo iyi.”
“Lembela mngelo wa ku mpingo wa ku Filadelofiya kuti: Aŵa niye malizu ofumila kwa yeve ali mtuŵa na wa vyendi, ali na mfungulo ya mfumu Davide. Wala wakuti akavula, paliye soti angavale, nipo akavala, paliye soti angavule.
Nchito zanu zonse nuziziŵa. Lolani, nekuvulilani pa mulyango, nipo paliye angavalepo. Nuziŵa mphamvu zanu ni zitontho, koma mwasunga malizu ŵangu, nipo muliyokane zina yangu.
Alipo ayakine ŵa mpingo wa Satana, asali Akristu, koma otala wenye kuti ni Akristu. Aŵa nikaŵalete kwa mwewo kuti azelipoze ku mendo ŵanu. Pamene apo akaziŵe kuti nukutemwani.
Mwasunga malizu ŵangu, kuti mupilile molezya mtima. Tetyo, nikusungeni nsita yatiakawele mayezyelo ŵa pa calo conse kuzoyezya ŵala akuŵa pa calo.
Nikuza kwa lombapano. Katishani camuli naco, kuti muyakine asakupokeni cilambu canu.
Watiapule, nikamuyike kuŵa nsandamila yonkhazikika mu Ngʼanda ya Mulungu wangu. Akafumelini soti, nikalembe pa yeve zina ya Mulungu wangu, na zina ya mzinda wa Mulungu wangu, Yelusalemu wa lomba, useluka kufuma kwa Mulungu wangu kufuma Kululu, na zina yangu ya lomba.
Ali na matu, amvwishishe vakuwuzya Mzimu Mtuŵa ku mipingo iyi.”
“Lembela mngelo wa ku mpingo wa ku Lawodikeya kuti, Aŵa niye malizu ofumila kwa wala woyitiwa kuti Amen, ni mboni yocetekeleka na ya vyendi, kotatikila kwa volengewa vonse va Mulungu.
Nchito zanu zonse nuziziŵa. Nimwelini ozizila nimwelini soti akupya. Sembe cenze luweme kuti mwenze ozizila keno akupya.
Koma pakuti nimwe othuma tyala – osati akupya keno ozizila – nikuthunyeni kufuma mu kamwa mwangu.
Pakuti mwewo mukuti, ‘Nine wolemela, nipo paliye cunisoŵa.’ Muziŵalini kuti nimwe wotamana, ocitisha lusungu, anchete, mphofu na ŵa cinthaku?
Nukulangizani kuti musite kwa newo golide wowamyishiwa na mulilo, kuti mulemele. Musite soti vovwala vituŵa, kuti muzivwalike mufise cinthaku comvwisha nsoni. Nipo kuti musite mankhwala oyika mu menso kuti mulole.
Ŵala ŵanutemwa, nuŵacimula noŵalangiza. Tetyo, ikankoni nzelu, muyaluke mtima.
Onani! Napanama pa mulyango nukonkhosha. Aliyense ŵatiamvwe lizu yangu novula ciseko, niloŵe nakulya naye pamo.
Watiapule, nikamuzomezye kuŵa nane pamo pa mpando wangu wa cifumu, ngani mwenecitila newo, nepula, nipo nukuŵa pamo na Atata pa mpando wawo wa cifumu.
Ali na matu, amvwishishe vakuwuzya Mzimu Mtuŵa ku mipingo iyi.”
Pa vuli pake penelolesha, newona pa mulyango pa vulika Kululu. Nipo lizu yotatika, yenicimvwa kunilaŵizya ngani lupenga, yelaŵila kuti, “Wela kuno Kululu, nipo nikuwoneshe cupangwika kucitika ku nthangu.”
Pamene apo nekatiwa na Mzimu Mtuŵa. Newona mpando wa cifumu Kululu, muyakine wankhalapo.
Enze enkhalapo pa mpando, mawonekelo ŵake enze woŵala ngani myala ituŵa na isweta, yonyezimila. Penze uta ŵa leza wenzozunguluke mpando wa cifumu, wenze ngani mwala woŵala, wobiliŵila.
Kuzunguluka mpando wa cifumu penze mipando iyakine makumi aŵili na mphuzyo zinayi (24), nipo pa mipando apa penzonkhale akulu–akulu makumi aŵili na mphuzyo zinayi, aluvwale vovwala vituŵa, na visote va cifumu va golide ku mitu kwawo.
Mu mpando wa cifumu mwenzofuma tuleza na zungo na mulilimo. Pa nthangu pake pa mpando uyo penzoyaka myenje isanu na iŵili, ili mizimu ya Mulungu,
nipo penze soti cimmana ca cilola coyezimila. Pakati na pakati pozunguluka mpando wala, penze Vamoyo vinayi venze na menso paliponse, ku nthangu na kuvulu kumo.
Camoyo cotatika cenzowoneka ngani nkhalamu, ca ciŵili cenzowoneka ngani ngʼombe, ca citatu cenzowoneka na cinso ca munthu, nipo ca cinayi cenzowoneka ngani nkhwazi yundalala.
Camoyo ciliconse cenze na mapapiko asanu na imo, nipo cenze na menso paliponse na mu mapapiko kumo. Mzuŵa na usiku venzolekalini kulaŵila kuti, “Mtuŵa, Mtuŵa, Mtuŵa Asikulu wa Mphamvu zonse wamene enzepo, alipo, na watiazeŵepo.”
Nipo paliponse venzotwala ulemelelo, mcinzi na matembezyo kwa wala enze nkhezi pa mpando, wamene onkhala mpaka nsita zosasila,
akulu–akulu makumi aŵili na mphuzyo zinayi ŵala enzolipoza ca pa mala pafupi na wala enze nkhezi pa mpando nomulambila wamene ali na moyo mpaka nsita zosasila. Enzopoza pansi visote vawo va ufumu pafupi na mpando wa cifumu nolaŵila kuti,
“Mwewo Asikulu na Mulungu wasu, nimwe owamila kupokela ulemelelo na mcinzi na mphamvu, Pakuti mwelenga vinthu vonse, mwa kupangwa kwanu kuti viŵepo nipo velengewa.”
Pa vuli pake newona buku ku kwanja kwendi kwa wala enze nkhezi pa mpando wa cifumu yolembewa mkati na ku vuli kumo, nipo yenze yomatiwa na vomatila visanu na viŵili.
Newona soti mngelo wa mphamvu okonsha moŵilikizya kuti, “Ni ŵani owamila kuvunukula buku iyi nomatula vomatila vake?”
Koma penzeve na yumo kumo Kululu na pa calo, keno ku nyansi kwa calo, owamila kuvunukula buku iyo keno kuyiŵelenga.
Tetyo, nelila ngako powona kuti aliyofwanike wowamila kuvunukula buku keno kuyiŵelenga.
Yumo wa akulu–akulu eniwuzya kuti, “Osalila, pakuti nkhalamu ya mkoka wa Yuda, mzukulu wa Davide wapula, nipo angatweshe kuvunukula buku nomatula vimatilo visanu na viŵili vala.”
Nipo pakati pa mpando wa cifumu na Vamoyo vinayi na pakati pa akulu–akulu, newona Mwana wa Mbelele ali peneme. Enzowoneka ngani wapayiwa, enze na nsengo zisanu na ziŵili na menso asanu na aŵili, ŵamene ali mizimu isanu na iŵili ya Mulungu yotumiwa mu calo conse ca pansi.
Yeve ewela notola buku yala yenze ku kwanja kwendi kwa wala enze nkhezi pa mpando wa cifumu.
Nipo pecitola buku, Vamoyo vinayi na akulu–akulu makumi aŵili na mphuzyo zinayi (24) elipoza ca pa mala pansi pafupi na Mwana wa Mbelele, aliyense wa ŵeve alukate mitolilo na mbale ya golide yozula na lubani yamene ili lombelo ya atuŵa mtima.
Enzoyimba nzimbo ya lomba, yakuti, “Nimwe wowamila kutola buku nomatula vomatila vake, pakuti mwepayiwa, na mlopa wanu mwelipilila Mulungu ŵanthu kufuma ku ŵanthu ŵa mtundu uliwonse pa calo olaŵila cilaŵilo ciliconse,
nipo mwaŵayika ŵa ufumu na ŵansembe kwa Mulungu wasu, nipo awolamulila pa calo.”
Penelolesha soti newona winji wa angelo, uŵelenga vinthu vosaŵelengeka. Aluzunguluke mpando wa cifumu na Vamoyo vinayi vala na akulu–akulu ŵala.
Necimvwa angelo ŵala enzoyimba moŵilikizya malizu olaŵila kuti, “Mwana wa Mbelele epayiwa, ni wowamila kupokela mphamvu, cuma, nzelu, mcinzi, ulemelelo na matembezyo.”
Necimvwa soti malizu ŵa colengewa ciliconse ca Kululu, ca pa calo ca pansi, ca ku nyansi kwa calo, nipo ca mu mmana. Volengewa vonse venzoyimba malizu olaŵila kuti, “Wonkhala pa mpando wa cifumu wala, nipo Mwana wa Mbelele, apokele citembezyo, mcinzi ulemelelo kwa nsita zosasila.”
Apo Vamoyo vala venze kuti, “Amen.” Nipo akulu–akulu ŵala elipoza ca pa mala pansi moŵelama nolambila.
Lomba newona Mwana wa Mbelele enzomatula comatila cotatika, nipo necimvwa yumo wa Vamoyo vinayi olaŵila na lizu ngani mulilimo wa kaleza, kuti, “Wela!”
Nipo penelolesha, newona haci mtuŵa, na wokwelapo enze na uta, nipo epewa cisote ca ufumu. Etulikila ngani wocimfya kufumila Kululu, kuti akacimfye soti ayakine pa calo ca pansi.
Apa Mwana wa Mbelele ematula comatila ca ciŵili. Nipo necimvwa Camoyo ca ciŵili culaŵila kuti, “Wela!”
Pamene apo haci muyakine musweta efuma. Wokwelapo ezomezyewa kufumyapo mtendele pa calo, kuti ŵanthu apayane. Nipo epewa cingwandali cikulu.
Pa vuli pake Mwana wa Mbelele ematula comatila ca citatu. Nipo necimvwa Camoyo ca citatu culaŵila kuti, “Wela!” Penelolesha newona haci mufipa. Womuyendesha enze na copimila mu manja.
Necimvwa ngani lizu kufumila pakati pa Va moyo vinayi vala. Yeciti, “Malipilo anyanchito yoseŵenza nsiku yonse awosita tyala kaselo kamo ka unga, na tuselo tutatu twa usenga mtengo wake cimozi–mozi. Koma usaceneke mafuta na vinyu.”
Pecimatula comatila ca cinayi, necimvwa Camoyo ca cinayi culaŵila kuti, “Wela!”
Penelolesha, newona haci wa citululusi, na uyo enzouyendesha zina yake enze Imfwa, nipo Gehena enzomukonkha pa vuli. Aŵa aŵili epokela ulamulilo pa citwa cimo mwa vitwa vinayi va calo ca pansi, kuti apaye ŵanthu na nkhondo, njala, malwele na vinyama volusa.
Pevesila ivi Mwana wa Mbelele ematula comatila ca cisanu. Nipo newona ku nyansi kwa guwa ya nsembe mizimu ya ŵanthu epayiwa cikomo coŵilizya Malizu ŵa Mulungu, nipo soti cikomo cowacitila umboni malizu aŵa mwa cilungamo.
Mizimu iyo yeŵilikizya kuti, “Mwe Asikulu, nimwe Mfumu yasu ituŵa na ya vyendi. Muwatayilile mpaka lini osaŵapa mlandu noŵalanga ŵanthu onkhala pano pansi etipaya?”
Apo aliyense epewa mkhanjo utuŵa, nipo ecimvwa malizu olaŵila kuti, “Pumulani patontho mpaka cikwane ciŵelengelo conse ca atumiki ayanu na enekwanu, owamila kupayiwa ngani mwewo.”
Newona Mwana wa Mbelele wala ematula comatila ca cisanu na cimo. Nipo penze kusungʼuzyika pa calo, zuŵa yefipa ngani mfinzi ya usiku, na mwezi wisweta ngani mlopa,
na nthandala za kululu zepona pa calo, ngani mwazuyoyokela nkhuyu ziŵisi, mkuyu ukatatika kusungʼuzyika na mphepo yokuntha.
Kululu kwenyezyewa ngani mwakuvungila mphasa poyiyanzula. Nipo lupili iliyonse na cilumba ciliconse zefumyiwa mu malo mwake.
Apo mafumu ŵa calo ca pansi, acitangulila ŵa calo, akulu ŵa nkhondo, ŵanthu olemela, ŵanthu ŵa mphamvu, aufulu wonse eciyofisama munkhwema na pakati pa vimyala va mu malupili.
Enzoyita malupili na vimyala kuti, “Tiponele notifisako ku cinso ca wonkhala pa mpando wa cifumu na ku ukali wa Mwana wa Mbelele.
Pakuti nsiku ya ukali wawo ukulu yafwika, nipo ni ŵani angatweshe kutangʼilila cilango cake?”
Pa vuli pake newona angelo anayi alupaname pa vitwa vinayi va calo ca pansi. Enzokate mphepo zinayi za calo ca pansi kuti zisakunthepo na imo kumo, keno mmana, keno pa cimuti ciliconse.
Newona soti mngelo muyakine kufuma ku zuŵa yutula, na ciziŵikilo ca Mulungu wa moyo, noyita moŵilikizya angelo anayi ŵala epewa mphamvu zoceneka calo na mmana.
Eŵawuzya kuti, “Musaceneke mmangu calo, keno mmana, keno soti vimiti, titatike taŵalemba ciziŵikilo pa mphumi anyanchito ŵa Mulungu wasu.”
Nipo necimvwa ciŵelengelo ca woyikiwa ciziŵikilo, kuti ni myanda ya makumi–kumi na makumi anayi na mphuzyo zinayi (144,000), kufuma ku mkoka uliwonse wa ŵana ŵa Isilayeli.
Ŵa mu mkoka wa Yuda enze myanda kumi na iŵili (12,000). Ŵa mu mkoka wa Lubeni enze myanda kumi na iŵili. Ŵa mu mkoka wa Gadi enze myanda kumi na iŵili.
Ŵa mu mkoka wa Asheli enze myanda kumi na iŵili. Ŵa mu mkoka wa Nafitali enze myanda kumi na iŵili. Ŵa mu mkoka wa Manase enze myanda kumi na iŵili.
Ŵa mu mkoka wa Simiyoni enze myanda kumi na iŵili. Ŵa mu mkoka wa Levi enze myanda kumi na iŵili. Ŵa mu mkoka wa Isakala enze myanda kumi na iŵili.
Ŵa mu mkoka wa Zebuloni enze myanda kumi na iŵili. Ŵa mu mkoka wa Yosefe enze myanda kumi na iŵili. Ŵa mu mkoka wa Benjameni enze myanda kumi na iŵili.
Pa vuli pake peneloleshesha, newona winji wa ŵanthu osaŵelengeka kufuma ku mtundu uliwonse pa calo olaŵila cilaŵilo ciliconse. Enzopaname pa menso pa mpando wa cifumu na Mwana wa Mbelele, aluvwale mikhanjo ituŵa, na misambo ya kanjeza mu manja mwawo.
Enzoŵilikizya malizu kuti, “Cipulumusho ni cofumila kwa Mulungu wasu onkhala pa mpando wa cifumu, na kwa Mwana wa Mbelele etipulumusha.”
Angelo wonse epanama kuzunguluka mpando wa cifumu ŵala, kuzunguluka soti akulu–akulu ŵala na Vamoyo vinayi vala. Angelo awo elipoza pansi moŵelama pa nthangu pa mpando wa cifumu nolambila Mulungu.
Elaŵila kuti, “Amen! Mulungu wasu apokele matamando, ulemelelo, nzelu, citembezyo, mcinzi, mphamvu na ulamulilo mpaka nsita zosasila. Amen.”
Pamene apo yumo mwa akulu–akulu enikonsha kuti, “Kansi avwala mikhanjo ituŵa ni ŵani, nipo afuma kuni?”
Newo neyasuka kuti, “Asikulu, muziŵa ni mwewo, newo nuziŵalini.” Nipo yeve eniwuzya kuti, “Aŵa ni ŵamene epula mu matamano akulu ŵala. Esuka mikhanjo yawo noyituŵisha mu milopa ya Mwana wa Mbelele.
“Tetyo, ali pa menso pa mpando wa cifumu wa Mulungu, nomutumikila mzuŵa na usiku mu Ngʼanda yake; nipo wala onkhala pa mpando wa cifumu akaŵacinjilizye.
Akamvwelini soti njala, keno soti njota. Zuŵa ikaŵashokelini soti, keno kumvwa kupya.
Pakuti Mwana wa Mbelele wala wa pakati pa mpando wa cifumu akaŵe ciŵeta wawo, nipo awoŵatangulila ku manzi ŵa moyo, na Mulungu akaŵapukute misozi iliyonse mu menso mwawo.”
Mwana wa Mbelele pecimatula comatila ca cisanu na ciŵili, kweciŵa celele Kululu kwa mphindi makumi atatu.
Newona angelo asanu na aŵili ŵala enzokuŵa peneme pa menso pa Mulungu. Opewa malupenga asanu na aŵili.
Mngelo muyakine ewela nopanama pa guwa na cofukizyila vonunkhila ca golide, nipo epewa vonunkhila vinyinji kuti atwale pamo na malombelo ŵa atuŵa mtima wonse pa guwa ya golide pafupi na mpando wa cifumu.
Nipo cusi ca vonunkhila, na malombelo ŵa atuŵa mtima, epanama pa menso pa Mulungu kufuma ku manja kwa mngelo.
Pamene apo mngelo wala etola cofukizyilako vonunkhila nozuzyamo na minyeku kufuma pa guwa nocipoza pa calo ca pansi, nipo kwenze mililimo ya tuleza, vyongo, kumwazyika nongʼanima kwa tuleza na civomezi.
Lomba angelo asanu na aŵili enze na malupenga ewamya kulizya.
Mngelo wotatika elizya lupenga yake, nipo pewela matalala na mulilo voyavizyika na mlopa. Ivi veponyewa pa calo ca pansi, nipo citwa cimo mwa vitwa vitatu va calo na ca vimiti cecipya, na uzu wonse unana wecipya.
Mngelo wa ciŵili elizya lupenga yake, nipo cinthu cowoneka ngani lupili coyaka mulilo, cepozewa mu cimmana na citwa ca citatu ca cimmana ceyaluka mlopa.
Citwa ca citatu ca va moyo va mu cimmana vecifwa, na citwa ca citatu ca mawato cecenekeka.
Mngelo wa citatu elizya lupenga yake, nipo nthandala ya mphamvu yepona kufuma Kululu, yosanika ngani mwenje, nipo yeponela pa citwa ca citatu ca mmana nipo pa nyenje za manzi.
(Zina ya nthandala ni “Kulula.”) Citwa cimo mwa vitwa vitatu va manzi celula, mwakuti ŵanthu anyinji ecifwa na manzi, cikomo cakuti enze elula.
Mngelo wa cinayi elizya lupenga yake, na citwa ca citatu ca zuŵa ca mwezi na ca nthandala cenyatiwa kuti citwa conse cala cefipe, na citwa ciyakine ca citatu ciwosanika, cimozi–mozi na usiku kumo.
Nelolesha soti, nipo necimvwa nkhwazi kulila moŵilikizya peyenzondalala mululu kuti, “Shamu, shamu, shamu kwa ŵala onkhala pa calo cikomo ca caticicitike, angelo atatu osalila akayingolizya malupenga wawo.”
Mngelo wa cisanu pecilizya lupenga yake, newona nthandala ipona pansi kufumila Kululu. Yepewa mfungulo ya cisengu conoka ngako.
Yevula cisengu cala, nipo mwifuma cusi ngani ca mu uvuni ukulu, nipo zuŵa na mphepo vefipa na cusi cofuma mwamene umo.
Mu cusi mwifuma zombe pa calo, nipo yepewa mphamvu zoŵaluma ngani za tulizya twa pa calo.
Yewuzyiwa kuti isaceneke uzu wa pa calo keno misipu yonse keno vimiti, koma ŵala tyala ŵanthu aliye ciziŵikilo ca Mulungu pa mphumi pawo.
Yenzezomelezyewa kuŵamvwisha ululu myezi isanu koma osaŵapaya, ululu wake wenze ngani kuluma kwa kalizya.
Masiku awo ŵanthu akosakila imfwa, koma osayifwana. Akopangwishisha kufwa, koma imfwa ikoŵawutuka.
Zombe iyi yenzowoneka ngani mahaci owamyiwila kuya ku nkhondo. Pa mitu penze ngani visote va ufumu va golide, vinso vake ngani va ŵanthu.
Sisi yake yenze ngani ya anakazi, na menu ŵake ngani ŵa nkhalamu,
enzovwale covwala ngani nsimbi yovikila pa nganga. Kulila kwake kwa mangala kwenze ngani magaleta ŵa nkhondo anyinji odonsewa na mahaci owutukila ku nkhondo.
Zombe iyi yenze na micila ngani tulizya, nipo mphamvu yoluma ŵanthu kwa myezi isanu yenze ku micila kwake.
Mfumu yake ni mngelo wa pansi, pa cisengu conoka ngako. Zina yake mu Cihebeli ni Abadoni, nipo mu Cigiliki ni Apoliyoni (kutanthauza kuti, “Woceneka wala).”
Shamu yotatika yapita; lolani, akuza soti mashamu aŵili pa vuli pake.
Mngelo wa cisanu na cimo elizya lupenga yake nipo necimvwa lizu kufumila ku vitwa vinayi va guwa ya golide yenze pa menso pa Mulungu.
Lizu yala yewuzya mngelo wa cisanu na cimo enze na lupenga kuti, “Masula angelo anayi omangiwa pa mmana ukulu wa Yufulate.”
Tetyo, eŵamangulula angelo ŵala kuti akapaye cimo mwa vitwa vitatu va ŵanthu wonse. Mulungu enzeeŵawamyila ola yake, nsiku yake, mwezi wake na caka cake angelo ŵala.
Necimvwa ciŵelengelo ca asilikali okwela pa mahaci kuti cenze mamiliyoni makumi kumi aŵili (200,000,000).
Newona soti mahaci ŵala, neŵawona tetyo, wokwelapo enze evwala malaya ŵa nsimbi ŵa pa nganga owoneka asweta ngani mulilo, ngani cusi, na sulufule. Mitu ya mahaci ŵala yenze ngani ya nkhalamu, nipo mu kamwa mwawo mwenzofuma mulilo, cusi na sulufule.
Imo mwa vitwa vitatu va ŵanthu wonse yepaiwa na milili itatu iyi, wa mulilo, wa cusi na wa sulufule yenzefuma mu kamwa mwa mahaci ŵala.
Mphamvu zawo zotamanisha zenze mu kamwa na ku micila. Micila yenze ngani njoka, na mitu yotamanisha ŵanthu.
Ŵanthu ayakine osala, aliyopayiwe na milili, aliyoyaluke mtima kuti asiye nchito za manja ŵawo. Aliyoleke kulambila viŵanda, na mafano ŵa golide, ŵa siliva, ŵa mkuwa, ŵa mwala na ŵa cimuti ŵamene angatweshelini kulola, keno kumvwa, keno kuyenda.
Ŵanthu aŵa aliyoyaluke soti kuti aleke kupaya ayawo, umfwiti, tucenche noyiŵa.
Pa vuli pake newona mngelo wa mphamvu oseluka kufuma Kululu, aluvwale mkumbi, na uta wa leza palulu pa mutu wake, nipo cinso cake cenze ngani zuŵa, na mendo ŵake enze ngani nsandamila za mulilo.
Enze na kabuku kovunukula mu manja mwake, ekanda ku kwendo kwake kwendi pa cimmana na kwa manzyele pa calo.
Nipo eŵilikizya na malizu okwezeka, ngani nkhalamu. Peciŵilikizya, tuleza tweyasuka kasanu na kaŵili.
Petwimvwika tuleza twala, nenzopangwa kulemba, koma necimvwa lizu kufuma Kululu kulaŵila kuti, “Osawuzya aliyense vatwalaŵila tuleza tusanu na tuŵili, osavilemba.”
Nipo mngelo wenewona kupanama pa cimmana na pa calo eyimya kwanja kwake kwendi
nolapila pa wala akuŵa na moyo kwa nsita zosasila, elenga Kululu na viliko, calo na vilimo, na cimmana na vilimo, kuti “Mulungu acelwelini soti,
koma kuti mngelo wa cisanu na ciŵili akazoyingolizya lupenga yake, Mulungu azekwanilishe cisinsi cake, ngani mwecilayizyila kwa anyanchito ŵake aneneli.”
Nipo lizu yenicimvwa kufuma Kululu kunilaŵizya, yenilaŵizya soti kuti, “Nkhoya ukatole kabuku kovunukuliwa kali mu manja mwa mngelo ali peneme pa cimmana na pa calo.”
Neluta ku mngelo nemusenga kuti anipe, nipo eniwuzya kuti, “Katole ukalye, kakunyongeshe mu mala, koma mu kamwa mwako kaŵe konzuna ngani uci.”
Netola kufuma mu manja mwa mngelo kabuku kala, nipo nekalya. Kenze konzuna ngani uci mu kamwa mwangu koma penicilya mu mala mwangu mweŵaŵa.
Nipo newuzyiwa kuti, “Upangwika kuŵilizya soti va ŵanthu ŵa mitundu iliyonse yulaŵila vilaŵilo vilivonse na mafumu.”
Pa vuli pake enipa litete yowoneka ngani ndodo yopimila, nipo newuzyiwa kuti, “Yima! Upime Ngʼanda ya Mulungu, na guwa, nipo uŵelenge ŵala olambila.
Koma osapima luŵanza ili panja pa Ngʼanda yala, muyisiye, pakuti yapewa ku mitundu ya ŵa kunja, nipo azekandamizye mzinda utuŵa kwa myezi makumi anayi na mphuzyo ziŵili (42).
Koma pa nsita yamene iyi, nikatume ulamulilo ku mboni zangu ziŵili, kuti zikalaŵile malizu ŵangu ziluvwale nzwanzwa kuwonesha citinthi.”
Mboni ziŵili izi ni vimiti viŵili va olivi na ndodo za nyale ziŵili zupanama pa menso pa Asikulu ŵa calo conse ca pansi.
Keno munthu opangwa kuziceneka mboni izo, munthu uyo owamilopaiwa cimozi–mozi: mulilo ufuma mu kamwa mwa mboni noceneka alwani ŵala.
Mboni izi zili na ulamulilo wovala kululu kuti mvula isalokwe mu masiku ŵa uneneli, nipo zili na ulamulilo woyalusha manzi kuŵa mlopa na kuletesha mulili uliwonse pa calo ca pansi nsita iliyonse yazingapangwe.
Nipo zikayosilizya kucitila umboni, cinyama coyofya caticikafumile ku cisengu conoka ngako, cikacite nawo nkhondo noŵapaya,
na vitanda vawo vizelale mu misewu ya mzinda ukulu kwecipanyikiwa Asikulu ŵawo pa mtanda, mzinda uyitiwa kuti, “Sodoma” keno kuti “Ejipito.”
Kwa masiku atatu na citwa cimo, ŵanthu ŵa mtundu uliwonse pa calo olaŵila cilaŵilo ciliconse, akaloleshe pa vitanda vawo nipo akokana kuti ayikiwe mu manda.
Nipo ŵanthu wonse onkhala pa calo ca pansi akasangalale navo ivi. Akacite cisangalalo notumizyilana vawanzi cikomo cakuti aneneli aŵa enzoŵatamanisha ngako.
Koma masiku atatu na citwa imo peyepita, mphepo ya moyo yofumila kwa Mulungu yeloŵa mwa zeve, nipo zewuka, nipo wala eŵawona ekatiwa na wowa.
Nipo mboni zala zecimvwa lizu yoŵilikizya kufuma Kululu kuziwuzya kuti, “Welani kuno Kululu!” Nipo zeluta Kululu mu mikumbi, na alwani ŵawo enzoŵalolesha.
Nipo pa nsita yala penze cisungʼuzyo cikulu, na citwa ca kumi ca mzinda ceciwa. Ŵanthu myanda isanu na aŵili (7,000) ecifwa mu cisungʼuzyo cala, nipo ayakine wonse esalapo eyopa nipo ecipa mcinzi Mulungu wa Kululu.
Shamu ya ciŵili yapita; lolani, shamu ya citatu ikuza kwa lombapano.
Pa vuli pake mngelo wa cisanu na ciŵili elizya lupenga yake, nipo kwimvwika malizu oŵilikizya olaŵila kuti, “Asikulu wasu na Kristu wake, ali na mphamvu pa calo. Akokuŵa mfumu kwa nsita zosasila.”
Nipo akulu–akulu makumi aŵili na mphuzyo zinayi onkhala pa mipando yawo ya cifumu pa menso pa Mulungu elipoza ca pa mala, vinso vawo pansi nolambila Mulungu.
Elaŵila kuti, “Tutembezya mwewo, Asikulu Mulungu wa mphamvu zonse, wamene alipo nipo enzepo, Pakuti mwatola mphamvu zanu nipo mwatatika kulamulila.
Mitundu yekalipa, koma ukali wanu wiwela. Nsita yopingula akufwa yafwika, Na nsita yoshukisha anyanchito ŵanu, aneneli, na atuŵa mtima, na ŵala woyopa zina yanu, wonse wozingwa na oŵilikila. Nsita yafwika soti yoceneka ŵala woceneka calo ca pansi.”
Nipo Ngʼanda ya Mulungu yevuliwa Kululu, nipo newona Bokosi ya Cipangano mkati mwa Ngʼanda yake. Kwenze kuvyata kwa tuleza, na mulilimo, cisungʼuzyo ca calo, na matalala akulu.
Nipo ciziŵikilo cikulu cewoneka Kululu: mwanakazi wovwala zuŵa, na mwezi ku nyansi kwa mendo ŵake, na ku mutu kwake cisote ca ufumu na nthandala kumi na ziŵili.
Enze na pakati. Enze pafupi kuwona mwana nipo enzolila na voŵaŵa.
Na ciziŵikilo ciyakine cewoneka Kululu: Lolani, cinjoka cikulu cisweta, na mitu isanu na iŵili na nsengo kumi; nipo ku mitu yake isanu na iŵili cevwala tuvisote twa ufumu.
Mcila wake wepyela citwa ca citatu ca nthandala za kululu nozitayila pa calo. Cecizopanama pafupi na mwanakazi enze pafupi kuwona mwana, kuti akayingowona mwana ceve cimulye.
Evyala mwana mwanalume, wamene opangwika kulamulila mitundu yonse na ndodo ya nsimbi: mwana wala aliyolyewe na cinjoka, esompholewa nakuya kwa Mulungu ku mpando wake,
na mwanakazi wala ewutukila ku sanga, kweenze na malo ŵecimuwamyila Mulungu, kwatiakasamaliwe masiku mwanda umo na makumi kumi aŵili na makumi asanu na imo (1,260).
Kwewuka nkhondo Kululu. Mikayele na angelo ŵake enzokulwa na cinjoka. Nipo cinjoka na angelo ŵake ecilwa nawo,
koma ecimfyiwa nipo kwenzeve soti malo ŵawo Kululu.
Cinjoka cala cepozewa pansi–cinjoka ca kale cala, cuyitiwa kuti Wotalizya Wenye na Satana, wopumvyisha calo conse ca pansi. Cepozewa pansi pa calo, na angelo ŵake epozewa naye pamo.
Nipo necimvwa lizu yoŵilikizya Kululu, yulaŵila kuti, “Cipulumusho ca Mulungu cawela! Lomba Mulungu wawonesha mphamvu zake ngani Mfumu! Kristu wawonesha ulamulilo wake! Pakuti wala enzopanama pa menso pa Mulungu mzuŵa na usiku wakupa milandu wocetekela waponyewa pansi.
Ayake ŵala emucimfya Satana na mlopa wa Mwana wa Mbelele na malizu ŵa mboni zawo; Aliyotemwe ngako myoyo yawo na kuti enzoyopalini imfwa.
Tetyo, sangalalani, mwewo Kululu na mwewo onkhalamo! Koma shamu ku calo na cimmana, pakuti Satana waselukila kwa mwewo! Wazuzyiwa na ukali pakuti waziŵa kuti ali na kansita katontho.”
Lomba cinjoka peciwona kuti capozewa pa calo, cetatika kupilikisha mwanakazi wala evyala mwana mwanalume.
Koma mwanakazi wala epewa mangala aŵili ŵa nkhwazi ikulu kuti andalale kufuma ku cinjoka kuya ku malo ŵake ŵala, kwatiakasamaliwe kwa nsita yokwanila vyaka vitatu na myezi isanu na umo.
Naco cinjoka citila manzi ngani mmana kufuma mu kamwa mwake kuti cimkokolole mwanakazi na manzi.
Koma calo ca pansi cemuyavya mwanakazi, ceyasama nomela mmana wevululiwa na cinjoka.
Cinjoka cemupyela mtima mwanakazi wala nipo celuta kuyokulwa nkhondo na ŵana ŵake wosalapo, na ŵala osunga Matetulo ŵa Mulungu nokatisha umboni wa Yesu.
Tetyo, ceciyopanama pa misece ya mu citwa mwa cimmana.

Pa vuli pake newona cinyama cikulu cuvuwuka mu cimmana, na nsengo kumi na mitu isanu na iŵili, na visote va ufumu ku nsengo yake na mazina otafulila Mulungu pa mitu yake.
Ici cinyama cenze ngani kaingo, mendo ŵake enze ngani mimbulu, na kamwa yake yenze ngani ya nkhalamu. Cinjoka cecipa cinyama ici mphamvu zake na mpando wake wa cifumu na ulamulilo.
Umo mwa mitu ya cinyama wenzowoneka ngani wenze na cilonda cakufwa naco koma cepola. Ŵanthu wonse ekanganishiwa naco cinyama cala.
Nipo enzocilambila cinjoka cala pakuti cecipa ulamulilo wake ku cinyama cala. Na cinyama naco enzocilambila nolaŵila kuti, “Ni ŵani ali ngani cinyama ici? Paliye angalwe naco nocicimfya?”
Cinyama cipewa kamwa yolaŵilila viyipa na malizu ŵa olimvwa otafulila Mulungu, nozomelezyewa ulamulilo kwa myezi makumi anayi na mphuzyo ziŵili (42).
Cevula kamwa yake notafulila Mulungu, notafulila zina yake, na kwakunkhala, na ŵala kumo onkhala Kululu.
Cezomelezyewa soti kulwa nkhondo na atuŵa mtima noŵacimfya. Cepewa soti ulamulilo pa ŵanthu ŵa mtundu uliwonse pa calo olaŵila cilaŵilo ciliconse.
Wonse onkhala pa calo awocilambila, wonse ŵamene mazina ŵawo akaliyolembewa kufuma pecilengewa calo mu buku ya moyo ya Mwana wa Mbelele epayiwa.
Ali na matu, amvwishishe.
Aliyense opangwika kuya ku uzya, akalute cendi ku uzya. Aliyense opangwika kupayiwa na ngwandali, akapayiwe cendi na ngwandali. Apa niye pali kupilila na cicetekelo ca atuŵa mtima.
Newona soti cinyama ciyakine cufuma pa calo. Cenze na nsengo ziŵili ngani mwana wa mbelele koma cenzolaŵila ngani cinjoka.
Cenze na ulamulilo wofumila ku cinyama cotatika, nipo cenzoyumilizya wonse onkhala mu calo kucilambila cinyama cotatika cala cenze na cilonda cakufwa naco cepola.
Ici cinyama ca ciŵili cenzocita viziŵikilo vikulu, cukanga kuselusha mulilo kufuma Kululu kuza mu calo ŵanthu ololesha.
Cinyama ca ciŵili cenzozomelezyewe kucita vokanganisha pa menso pa cinyama cotatika. Pocita vokanganisha ivi, cenzotalizya wenye aliyense enzonkhala pa calo. Cepangisha kumanga fano kucinzika cinyama cotatika cala, cecitiŵa na ngwandali koma cewuka soti.
Cenze cizomelezyewa kufuzilila mphuye ukupa moyo mu fano ya cinyama cotatika, kuti mpaka yukolaŵila, nopaisha aliyense asacilambila.
Ici cinyama ca ciŵili cenzoyumilizya ŵanthu wonse, atontho na akulu, otamana na oŵilikila, aufulu na ŵazya, kuti ayikiwe ciziŵikilo ku kwanja kwendi keno pa mphumi,
kuti paliye angasite nositisha keno aliye ciziŵikilo, cili zina ya cinyama keno ciŵelengelo ca zina yake.
Apa niye pali nzelu. Aliyense omvwishisha aŵelengele ciŵelengelo ca cinyama, pakuti ni ciŵelengelo ca munthu. Nipo ciŵelengelo ici ni 666.
Pa vuli pake penelolesha, newona Mwana wa Mbelele enze peneme pa lupili ya Ziyoni, nipo enzopaname pamo na ŵanthu myanda ya makumi–kumi na makumi anayi na mphuzyo zinayi (144,000) alulembewe zina yake na ya Awusu wake pa mphumi.
Nipo necimvwa lizu kufumila Kululu ngani mulilimo wa manzi anyinji na wa kaleza. Lizu yala yenze ngani olizya azeze.
Ŵala ŵanthu epanama pa menso pa mpando wa cifumu na pa menso pa Vamoyo vinayi na pa menso pa akulu–akulu; enzoyimba nzimbo ya lomba, yakuti ni ŵeve ŵeka angaisambile. Mu calo conse ca mtundu wa ŵanthu ni ŵeve ŵeka enunuliwa.
Aŵa ŵanthu ni wocetekela, nipo olisunga ŵa ngwilyo ngani ndola. Okonkha Mwana wa Mbelele kulikonse kwakuluta. Aŵa enunuliwa pakati pa ŵanthu ayakine, kuti aŵe vitwalo votatika kutwaliwa kwa Mulungu na kwa Mwana wa Mbelele wala.
Aliyotalepo wenye, pakuti aliyofwanike na macimo.
Newona soti mngelo muyakine ondalala mululu, enze na Malizu Aweme wosasila ŵakuti akaŵilizye ku ŵanthu onkhala pa calo ca pansi, ku ŵanthu ŵa mtundu uliwonse pa calo olaŵila cilaŵilo ciliconse.
Elaŵila na lizu yoŵilikizya kuti, “Yopani Mulungu nomupa ulemelelo, pakuti nsita ya cipingulo yafwika. Nipo mulambileni elenga Kululu na calo ca pansi na cimmana na nyenje za manzi.”
Mngelo muyakine, wa ciŵili, ekonkhapo kulaŵila kuti, “Wacenekeka Babiloni woŵilikila, enzomwesha ŵanthu ŵa mitundu yonse vinyu wa vilako–lako vake va kacenche.”
Pewela soti mngelo muyakine wa citatu, wokonkhana na wala wa ciŵili. Moŵilikizya malizu elaŵila kuti, “Aliyense olambila cinyama cala na fano yake, nolembewa ciziŵikilo pa mphumi keno ku kwanja,
akamweko vinyu wa ukali wa Mulungu, wotiliwa wosayavizya mu nthumo ya ukali wake, nipo akotamanishiwa na mulilo na sulufule pa menso pa angelo atuŵa na Mwana wa Mbelele.
Nipo cusi ca mulilo woŵatamanisha cukwela Kululu kwa nsita zosasila. Ŵanthu enzolambila cinyama cala na fano yake, na ŵala enzolembewa viziŵikilo va zina yake, afwanelini mpumulo mzuŵa na usiku.”
Apa niye pali ŵanthu ŵa Mulungu kuŵa opilila, okonkha Matetulo ŵake, nipo ali na cicetekelo mwa Yesu.
Nipo necimvwa lizu kufuma Kululu yulaŵila kuti, “Lemba kuti: Ni woshukishiwa akufwa, awo akufwa mwa Asikulu kutatikila lomba.” Mzimu olaŵila kuti, “Ni cendi ni woshukishiwa, kuti akapumule ku voŵevya vawo, pakuti nchito zawo zuŵakonkha.”
 Penelolesha, newona mkumbi utuŵa, nipo penzenkhezi muyakine owoneka ngani “Mwana wa munthu,” na cisote ca ufumu ca golide pa mutu pake na jeko yonola ku kwanja kwake.
Nipo mngelo muyakine efuma mu Ngʼanda ya Mulungu noŵilikizya kwa wala enze nkhezi pa mkumbi elaŵila kuti, “Seŵenzesha jeko yako uwezye vowezya, pakuti nsita yafwika; vitwalo va pa calo vapya!”
Nipo wala enze nkhezi pa mkumbi epoza jeko yake pa calo, nipo votwala va pa calo vefyokolewa.
Mngelo muyakine efuma mu Ngʼanda ya Mulungu Kululu, naye enze soti na jeko yonola.
Mngelo muyakine soti efuma pa guwa, wamene ali na ulamulilo pa mulilo, elaŵila moŵilikizya kwa wala enze na jeko yonola kuti, “Seŵenzesha jeko yako, kunkha mitolo ya mphesa ya pa calo pakuti mphesa zapya.”
Tetyo, mngelo wala epoza jeko yake pa calo nokunkha mphesa wowezya wa pa calo nowuyika mu mphelo yofinila mphesa wa vinyu wa ukali wa Mulungu.
Mphesa zala zefiniwa mu mphelo kunja kwa mzinda. Nipo mlopa witatika kufumamo ngani mmana kutalimpha makilomita makumi kumi atatu (300km), kunoka kwake ngani nthapulo ziŵili.
Newona soti ciziŵikilo ciyakine cikulu na cokanganisha Kululu: angelo asanu na aŵili na vilango visanu na viŵili. Vilango ivi ni vosilizyila, pakuti ukali wa Mulungu usilila pa vamene ivi.
Newona cinthu ngani cimmana ca cilola coyavizyana na mulilo. Newona soti na ŵala ecimfya cinyama cala, na fano yake, na ciŵelengelo ca zina yake, ali peneme pa citwa pa cimmana ca cilola alutakule azeze ŵa Mulungu mu manja mwawo.
Enzoyimba nzimbo ya Mose, muzya wa Mulungu, na nzimbo ya Mwana wa Mbelele, yolaŵila kuti, “Asikulu Mulungu wa mphamvu zonse, nchito zanu ni zikulu na zokanganisha; njila zanu ni zangwilyo na za vyendi. Nimwe Mfumu ya nsita zosasila.
“Ni ŵani angaleke kukuyopani, Asikulu, nokuletelani ulemelelo? Mwewo mweka nimwe atuŵa; mitundu iwele nokulambilani. Nchito zanu zolungama zawonekela.”
Pecileka kuyimba, newona Cipinda Copatulika ca mkati mwa Cihema ca Umboni Kululu cenzovulike.
Ŵala angelo asanu na aŵili enzotakule vilango visanu na viŵili efuma mu Cipinda cala. Enzovwale nyula zituŵa, zonyetimila, nomangila bande ya golide pa nganga zawo.
Nipo cimo pa Vamoyo vinayi cecipa angelo asanu na aŵili viŵate va golide. Viŵate vala venzevozula na ukali wa Mulungu, onkhala na moyo kwa nsita zosasila.
Nipo mwala mwezula cusi kufumila ku ulemelelo wa Mulungu na ku mphamvu yake, na kuti paliye yumo angaloŵemo mpaka vilango visanu na viŵili va angelo asanu na aŵili vasila.

Pa vuli pake necimvwa malizu oŵilikizya ofumila mu Cipinda Copatulika owuzya angelo asanu na aŵili ŵala kuti, “Nkhoyani, katileni viŵate visanu na viŵili va ukali wa Mulungu pa calo.”
Mngelo wotatika eluta notila ciŵate cake pa calo, nipo vilonda viyipa na voŵaŵa vewela ku ŵanthu enze na viziŵikilo va cinyama nolambila fano ya cinayi.
Mngelo wa ciŵili etila ciŵate cake pa cimmana, nipo ceyaluka mlopa ngani wa munthu wakufwa, nipo va moyo vonse va pa cimmana vecifwa.
Mngelo wa citatu etila ciŵate cake pa mimana na pa nyenje za manzi, nipo veyaluka mlopa.
Nipo necimvwa mngelo enzololesha pa va manzi kulaŵila kuti, “Nimwe wolungama, mwewo Mtuŵa, mwewo mulipo, nipo mwenzepo, pakuti mwaleta ici cipingulo.
Pakuti ŵanthu ayipa ataya mlopa wa atuŵa mtima na aneneli ŵanu. Nipo mwapa mlopa kuti amwe ngani cilango cuŵawamila.”
Pamene apo necimvwa malizu ofumila ku guwa ya nsembe, kuti, “Eee, Asikulu Mulungu wa mphamvu zonse, vipingulo vanu ni va ngwilyo na va vyendi.”
Mngelo wa cinayi etila ciŵate cake pa zuŵa, nipo zuŵa yepewa mphamvu yoshoka ŵanthu na mulilo wake.
Enzoshokewa na kupya kwake, nipo etembelela zina ya Mulungu enze na ulamulilo pa vilango vala. Koma ekana kuyaluka nomucinzika.
Mngelo wa cisanu etila ciŵate cake pa mpando wa cifumu wa cinyama, nipo ufumu wake wetwaliwa ku mfinzi. Ŵanthu eluma malulimi ŵawo cikomo ca ululu wenzokumvwa,
nipo etembelela Mulungu wa Kululu pa voŵaŵa na vilonda vawo. Koma ekana kuyaluka kuvocita vawo.
Pa vuli pake mngelo wa cisanu na cimo etila ciŵate cake pa mmana ukulu wa Yufulate. Pamene apo manzi ŵake epwila, kuti paŵe njila yopitila mafumu ofumila ku mmawa.
Newona soti viŵanda vitatu, venzowoneka ngani acule, vefuma mu kamwa mwa cinyama na mu kamwa mwa mneneli wa wenye.
Ivi ni vimizimu va viŵanda vucita viziŵikilo vokanganisha, vuluta ku mafumu ŵa calo conse, noŵayika pamo kuti akawele ku nkhondo ya pa nsiku ikulu ya Asikulu Mulungu wa Mphamvu zonse. (
Asikulu elaŵila kuti, “Mwvishishani! Nikuza ngani kawalala. Ni woshukishiwa munthu wotunama, nosunga vovwala vake, kuti osati akafume cinthaku nowonelewa na kumvwa nsoni.”)
Nipo viŵanda vala vewunjika pamo mafumu pa malo ŵa mu Cihebeli woyitiwa kuti, “Amagedoni.”
Mngelo wa cisanu na ciŵili etila ciŵate cake mu mphepo, nipo lizu yoŵilikizya yofuma mu Ngʼanda ya Mulungu kufuma pa mpando wa cifumu yelaŵila kuti, “Kwasila!”
Nipo kwiwela tuleza, zungo na mulilimo, na cisungʼuzyo cikulu ngako ca calo. (Paliye munthu ewonako cisungʼuzyo cikulu coteti.)
Mzinda ukulu wepatukana pa tatu, nipo mizinda ya mitundu yecenekeka. Mulungu ekumbuka Babiloni ukulu, kuti amwe nopwizya nthumo yake ya vinyu wa ukali wake.
Cilumba ciliconse cefafanizika, malupili osawoneka soti.
Nipo matalala akulu–akulu imo kulemela kwake makilogilamu makumi anayi (40kg) epona kufuma Kululu. Nipo ŵanthu etembelela Mulungu cikomo ca cilango ca matalala, pakuti cenze ciyipa ngako.
Yumo wa angelo enze na viŵate visanu na viŵili ewela noniwuzya kuti, “Tiye, nikuwoneshe mwatiapinguliwile mwanakazi wa ucende wonkhala pa manzi anyinji.”
Mafumu ŵa pa calo ecita naye ucende, nipo ŵanthu onkhala pa calo enzokolwa na vinyu wa ucende wake.
Mzimu Mtuŵa wenikata nakuya nane ku cipululu, nipo kwala newona mwanakazi ali nkhezi pa cinyama cisweta cenze na mitu isanu na iŵili na nsengo kumi na mazina otafulila Mulungu olembewa pa muŵili ponse.
Mwanakazi uyu enzovwale visweta na vonyezimila va golide, myala iweme. Ku kwanja kwake, enzokate nthumo ya golide yozula na maloza na viyipa vofuma mu ucende wake.
Pa mphumi pake penzolembewe zina ya cisinsi yovundululiwa kuti, Babiloni woŵilikila wala, nyina wa ŵa ucende wonse, na va maloza vonse va calo ca pansi.
Nipo newona kuti wala mwanakazi enzewokolwa na mlopa wa atuŵa mtima, na ŵanthu opayiwa cikomo ca umboni wa Yesu. Penimuwona nekanganishiwa ngako.
Koma mngelo enikonsha kuti, “Ukanganishiwila vinji? Nikuvundululile cisinsi ca uyu mwanakazi na cinyama calukwelepo, cili na mitu isanu na iŵili na nsengo kumi.
Cinyama cewiwona macezo, cenze moyo koma lomba cililini moyo. Cuwamila kuwela kufumila mu cisengu conoka ngako nakuyocenekewa. Ŵanthu onkhala pa calo, ŵamene mazina ŵawo aliyolembewe mu buku ya moyo kufumila pecilengewa calo, akakanganishiwe akayowona cinyama, pakuti cenze moyo koma lomba cililini moyo, nipo cikuza.
“Pano niye pali malingililo ŵa nzelu. Mitu isanu na iŵili ni malupili asanu na aŵili walunkhalepo mwanakazi.
Ni mafumu soti asanu na aŵili. Asanu ecifwa, imo ilipo, nipo iyakine ikaliyokuza, koma ikayokuza, ikaŵe pa kansita katontho.
Cinyama cala cenze moyo, koma lomba cililini moyo, cili ngani mfumu ya cisanu na citatu. Cuvundulula imo mwa mafumu asanu na aŵili, nipo ikuya kuyocenekewa.
“Nsengo kumi zauwona ni mafumu kumi akaliyopewa ufumu, koma apokele ufumu pa kansita katontho, pamo na cinyama cala.
Ali na colinga cimo nipo ape mphamvu zawo na ulamulilo ku cinyama.
Azecite nkhondo na Mwana wa Mbelele, koma Mwana wa Mbelele akaŵacimfye pakuti ni Asikulu wa asikulu wonse na Mfumu ya mafumu wonse, nipo yeve akaŵe na woyitiwa ŵake, osaluliwa na omukonkha wocetekela.”
Mngelo wala eniwuzya soti kuti, “Manzi ŵewiwona ŵala ŵecinkhalapo mwanakazi wa ucende, ni ŵanthu, winji, mitundu na vilaŵilo.
Nsengo kumi na cinyama vewiwona vizevitinkhe mwanakazi wa ucende. Vizemupoke vonse nomusiya cinthaku, vizevilye muŵili wake nomushoka na mulilo.
Vikacite tetyo pakuti Mulungu akaviseŵenzeshe kuti akakwanilishe copangwa cake. Nipo nsengo kumi zikazomelezye kupa cinyama mphamvu zake zolamulila, mpaka Malizu ŵa Mulungu akakwanishiwe.
Mwanakazi wewiwona ni mzinda ukulu ulamulila pa mafumu wonse ŵa pa calo.”
Pevesila ivi, newona mngelo muyakine oseluka kufuma Kululu. Enze na ulamulilo ukulu, nipo calo conse cetuŵa cikomo ca kuŵala kwake.
Eŵilikizya kuti, “Wacenekeka, wacenekeka Babiloni woŵilikila wala! Wayaluka ngʼanda ya viŵanda na ngʼanda ya vimizimu vonse viyipa ngʼanda ya vinyoni viyipa vonse.
Pakuti mitundu yonse yacenekewa na vinyu wokolwesha ŵa ucende wake. Mafumu ŵa pa calo acita naye ucende, nipo amalonda ŵa pa calo alemela na vokumbwila vake voliwunjikila cuma.”
Necimvwa soti lizu iyakine kufumila Kululu kulaŵila kuti, “Fumamoni ŵanthu ŵangu kuti musacimwe naye pamo kuti musapokele naye pamo vilango.
Pakuti macimo ŵake ni wofwika mpaka Kululu, nipo Mulungu wakumbuka nchito zake ziyipa.
Muwezyeleni viyipa ngani mwakuwezyela yeve ŵanthu ayakine muwezyeleni kaŵili pa vawacita. Mutile vinyu woŵaŵa ngako mu nthumo yake kupula mweciwapela ayakine kuti amwe.
Ngani mwenzolicinzikila nonkhala paweme, mumutamanishe ngako nipo mumulizye. Pakuti mu mtima mwake olaŵila kuti, ‘Nunkhala ngani mfumukazi, ninelini nyankufwilwa nipo ningalilelini.’
Tetyo, mu nsiku imo vilango vake vikopula imfwa, kulila na njala. Nipo akoshokewa na mulilo pakuti wa mphamvu ni Asikulu Mulungu wamupingula.”
Nipo mafumu ŵa pa calo, ecita naye ucende nakuŵa naye mu viweme vake, akomulilila akawona cusi ca kushokewa kwake.
Akopanama patali, kuyopa kutamana kwake, akolila moŵilikizya kuti, “Shamu, shamu, mzinda woŵilikila wewo Babiloni, mzinda wa mphamvu! Pa nsita itontho cipingulo cako cawela.”
Ŵanthu ŵa malonda ŵa pa calo akamulilile cikomo cakuti paliye watiakosita katundu wawo uweme na wa mtengo ngako.
Babiloni enzosita golide, siliva, myala iweme; nyula zotelela, zisweta na zonyezimila za mfumukazi; vimiti vonunkhila; na vosemewa vosiyana–siyana, vopangiwa na nsimbi, vimiti vodula, na myala iweme.
Enzosita soti vowamisha vakulya, lubani, vinyu na mafuta; unga wa tiligu; ngʼombe na mbelele, mahaci na ngolo, ŵazya na akayidi – koma lomba ovisitalini soti.
Amalonda aŵa akamuwuzye kuti, “Viweme vewenzopangwa mtima wako vakusilila. Va cuma na vinyinji vonse vakutayika, ukavifwanelini soti!”
Ŵa malonda ositisha ivi, enzeelemelela pali yeve, akapaname patali kuyopa kutamana kwake, akolila moŵilikizya
nolaŵila kuti, “Shamu, shamu mzinda woŵilikila. Wavwala nyula ziweme, zisweta na zonyezimila na zotelela za mfumukazi za golide, myala iweme na zodula!
Pa nsita itontho cuma conse cacenekeka.” Wonse woyendesha mawato, wonse woyenda pa mmana, na wonse ofwana umoyo wawo pa malonda ŵa pa cimmana, akapaname patali.
Akayowona mulilo wa kushokewa kwake, akoŵilikizya kuti, “Ni mzinda wanji uli ngani uyu mzinda kukula?”
Akozitila lukungu pa mitu yawo, nolila moŵilikizya kuti, “Shamu, shamu mzinda woŵilikila, kwamene wonse enze na mawato pa manzi elemela na cuma cake! Pa nsita itontho wacenekeka.
“Sangalalani, calo ca Kululu cikomo ca kucenekeka kwake! Sangalalani, atuŵa mtima, na nthumi, na aneneli. Pakuti Mulungu wamupingula pa vecicita kwa mwewo.”
Pa vuli pake mngelo wa mphamvu etakula mwala ukulu ngani mphelo ikulu, nowupoza pa cimmana nolaŵila kuti, “Umu niye mwatiwukacenekewele, mzinda woŵilikila wa Babiloni, ukafwaniwelini soti.
Kuyimba kwa azeze, mitolilo na malupenga kukamvwikelini soti mwa wewo. Akaswili ŵa vopanga–panga akafwanikelini soti mwa wewo. Kulila kwa mphelo kukamvwikelini soti mwa wewo.
Nipo nyale ikasanikelini soti mwa wewo. Lizu ya wolungula na wolunguliwa ikamvwikelini soti mwa wewo. Pakuti amalonda ŵako enze oŵilikila pa calo conse, nipo maula ŵako ŵenzotalizya ŵanthu wenye.
Nipo mwa wewo mwefwanika mlopa wa aneneli na atuŵa mtima na wa wonse epayiwa pa calo.”
Pa vuli pake necimvwa ngani malizu ŵa winji wa ŵanthu Kululu oŵilikizya kuti, “Aleluya! Cipulumusho na ulemelelo na mphamvu ni vake va Mulungu wasu,
Vipingulo vake ni va vyendi na volungama. Wapingula mwanakazi wa ucende woŵilikila, wala eyifya calo na kacenche kake. Wamulanga pa mlopa wa ŵazya ŵake.”
Eŵilikizya soti kuti, “Aleluya! Cusi cake cikwele Kululu kwa nsita zosasila.”
Akulu–akulu makumi aŵili na mphuzyo zinayi (24), pamo na Vamoyo vinayi, epona pansi ca pa mala nolambila Mulungu enze nkhezi pa mpando wa cifumu. Elaŵila kuti, “Amen! Aleluya!”
Pa vuli pake kwefuma malizu ku mpando wa cifumu olaŵila kuti, “Tembezyani Mulungu, mwewo ŵazya ŵake, mwewo mumuyopa, monse atontho na oŵilikila!”
Pamene apo necimvwa ngani malizu ŵa winji wa ŵanthu, ngani mililimo ya manzi anyinji, nipo soti ngani kulilima kwa kaleza. Olaŵila kuti, “Aleluya! Pakuti Asikulu wasu Mulungu wa Mphamvu zonse olamulila.
Tiyeni tisangalale nokondwela nomupa ulemelelo. Pakuti nsita ya ukwati wa Mwana wa Mbelele wala yafwika, nipo mkwati wake waziwamya kale va ukwati.
Wapewa nyula yotelela yonyezimila na ituŵa kuti avwale.” (Nyula yotelela yonyezimila ni nchito ziweme za atuŵa mtima.)
Pamene apo mngelo wala eniwuzya kuti, “Lemba malizu aŵa olaŵila kuti, ‘Ni woshukishiwa ŵanthu woyitiwa ku malyelelo ŵa ukwati wa Mwana wa Mbelele.’” Eniwuzya soti kuti, “Malizu aŵa ni malizu ŵa vyendi ŵa Mulungu.”
Apa neziponesha pa mendo ŵake kuti nimulambile. Koma eniwuzya kuti, “Osacita tetyo! Nine muzya muyako na munekwanu okatishisha umboni wa Yesu. Lambila Mulungu. Pakuti kupa umboni wa Yesu ni nchito ya mneneli.”
Pa vuli pake newona Kululu kwavulika, nipo newona haci mtuŵa, ŵamene wokwelapo zina yake ni Wocetekeleka na wa Vyendi. Kupingula na kucita nkhondo kwake ocita mu cilungamo.
Menso ŵake enze ngani mulilo woyaka, nipo pa mutu pake penze visote va ufumu vinyinji. Enzolembewe zina yosaziŵa aliyense koma yeve yeka.
Enzovwale covwala coyikiwa mu mlopa, nipo enzoyitiwa kuti, “Malizu ŵa Mulungu.”
Winji wa ankhondo ŵa Kululu enzomukonkha alukwele mahaci atuŵa, nipo aluvwale vovwala votelela, vituŵa na vangwilyo.
Mu kamwa mwake mwifuma cingwandali conola catiakacenekele mitundu. Akaŵalamulile na ndodo ya nsimbi, nipo mu mphelo yofinila vinyu, akapangilemo vinyu wa ukali wa Mulungu wa Mphamvu Zonse.
Pa mkhanjo wake na pa ciŵelo penzolembewe zina iyi yakuti, “Asikulu wa asikulu na Mfumu ya mafumu wonse.”
Newona soti mngelo yumo alupaname pa zuŵa. Eŵilikizya nowuzya tunyoni tonse tumbululuka mululu kuti, “Welani! Muwungane ku malyelelo akulu ŵa Mulungu,
kuti muzalye miŵili ya mafumu, akulu ŵa nkhondo, ŵanthu oŵilikila, ŵa haci na wokwelapo, na miŵili ya ŵanthu wonse, aufulu na ŵazya, wozingwa na oŵilikila.”
Pa vuli pake newona cinyama cala pamo na mafumu ŵa pa calo na maumba ŵa nkhondo ŵawo, awungana pamo, kuti alwe nkhondo na wokwela pa haci na ŵa nkhondo ŵake.
Koma cinyama cekatiwa pamo na mneneli wa wenye (wala enzocita viziŵikilo vokanganisha, kutalizya wenye ŵala enzepokela ciziŵikilo ca cinyama na ŵala enzolambila fano yake). Aŵa aŵili epozewa ali moyo mu ngʼanjo ya mulilo yoyaka ngani sulufule.
Nipo ayakine epayiwa na cingwandali cefuma mu kamwa mwa wokwela pa haci, na tunyoni twecilya miŵili yawo.
Pa vuli pake newona mngelo oseluka kufuma Kululu, alutakule mfungulo ya ku cisengu conoka ngako na unyolo ukulu mu manja mwake.
Ekata cinjoka ca kale cala, wamene ali Satana wa wenye, nomumanga kwa vyaka mwanda umo.
Emupoza mu cisengu cala, nosonkha, nomatapo, kuti asatalizye soti wenye mitundu mpaka vyaka mwanda umo vikasile. Pa vuli pake cuwamila kuti cikamangululiwe kwa kansita katontho.
Newona mipando ya cifumu, yonkhaliwapo na ŵala epewa ulamulilo wopingula. Nipo newona mizimu ya ŵala etendewa mitu cikomo ca umboni wawo pa Yesu na cikomo ca Malizu ŵa Mulungu. Aliyolambile cinyama keno fano yake nipo aliyopokele ciziŵikilo cake pa mphumi zawo keno ku manja. Ewuka nolamulila na Kristu vyaka mwanda umo.
(Ŵala ayakine akufwa aliyowuke pevisila vyaka mwanda umo.) Uku ni kuwuka kotatika.
Ni woshukishiwa na atuŵa aliko na citwa mu kuwuka kotatika. Imfwa ya ciŵili iliye mphamvu pa ŵeve, koma akaŵe ansembe ŵa Mulungu na ŵa Kristu nipo akolamulila na yeve pamo kwa vyaka mwanda umo.
Vikayopita vyaka mwanda umo, Satana akamangululiwe mu jele
nipo akalute kuyotalizya wenye mitundu mu vitwa vinayi va pa calo – yutomolewa kuti Gogi na Magogi – kuŵawunjika pamo kukonzekela nkhondo. Ciŵelengelo cake ngani misece ya mu citwa ya cimmana.
Eyenda pa calo conse nozunguluka misasa ya atuŵa mtima na mzinda wotemweka. Koma mulilo wewela kufumila Kululu noŵashoka,
nipo Satana wa wenye enzotalizya ŵanthu wenye akapozewe mu ngʼanjo ya mulilo na sulufule, kwenze cinyama na mneneli wa wenye, nipo akotamanishiwa mzuŵa na usiku kwa nsita zosasila.
Pa vuli pa ivi newona mpando wa cifumu utuŵa ukulu, nipo wala enzonkhalepo. Calo na Kululu vewutuka kufuma ku cinso cake nipo viliyowoneke, kwenzeve soti malo efwanika.
Newona soti akufwa, oŵilikila na atontho, alupaname pa menso pa mpando wa cifumu, na mu mabuku evuliwa. Na buku iyakine soti yevuliwa, yamene ili buku ya moyo. Nipo akufwa enzopinguliwa na venze volembewa mabuku ŵala kulingana na nchito zecicita.
Cimmana cetwala akufwa enze mwamene, Imfwa na Gehena vetwala akufwa enze mwamene umo, nipo epinguliwa, aliyense mwa nchito zecicita.
Nipo Imfwa na Gehena veponyewa mu ngʼanjo ya mulilo. Iyi ni imfwa ya ciŵili, ngʼanjo ya mulilo.
Keno zina ya aliyense iliyofwanike mu buku ya moyo, enzopozewa mu ngʼanjo ya mulilo.
Pa vuli pake newona Kululu kwa lomba na calo ca lomba, pakuti Kululu kotatika na calo cotatika vepita, nipo cimmana kwenzeve.
Nipo newona mzinda utuŵa, Yelusalemu wa lomba, useluka kufuma Kululu kwa Mulungu, wowamyiwa ngani mwanakazi wawamyiliwa kukumana na mulume wake pa nsiku ya ukwati.
Nipo necimvwa malizu oŵilikizya kufuma ku mpando wa cifumu kulaŵila kuti, “Lolani! Ku malo kuŵa Mulungu kwa ŵanthu, nipo okonkhala nawo. Akaŵe ŵanthu ŵake, na Mulungu akokuŵa nawo kuŵa Mulungu ŵawo.
Akaŵapukute misozi yonse mu menso mwawo. Kukaŵelini soti imfwa, cisoni, keno kulila keno voŵaŵa, pakuti vinthu va kale vapita.”
Nipo wala enze nkhezi pa mpando elaŵila kuti, “Nupanga vonse kuŵa va lomba.” Eniwuzya soti kuti, “Lemba ivi, pakuti malizu aŵa ni wocetekeleka na avyendi.”
Newo eniwuzya kuti, “Kwasila! Alefa na Omega ni newo. Niye kuti wotatika na wosilizya ni newo. Aliyense akumvwa njota nimupe mosalipila manzi ŵa pa nyenje yakupa moyo.
Watiapule akatole vonse ivi, nipo nikaŵe Mulungu wake na yeve akaŵe mwana wangu.
Koma ŵanthu ŵa wowa, osacetekela, otemwa viyipa, opaya, ocita tucenche, na ŵala ocita umfwiti, olambila mafano, na ŵanthu ŵa wenye, malo ŵawo ni mu ngʼanjo yozula na mulilo woyaka wa sulufule. Iyi ni imfwa ya ciŵili.”
Pa vuli pake yumo wa angelo asanu na aŵili ŵala, ŵamene enze na viŵate vozula na vilango vosilizya vala, ecizonilaŵizya kuti, “Tiye kuno, nikakuwoneshe watialunguliwe na Mwana wa Mbelele wala.”
Nipo enitola mu Mzimu nonitwala ku lupili itali ngako, nipo eniwonesha Mzinda Utuŵa, Yelusalemu, useluka kufuma Kululu kwa Mulungu.
Weŵala na ulemelelo wa Mulungu, nipo kuŵala kwake kwenze ngani kwa mwala wa mtengo ngako, ngani yasipi, wonyezimila ngani cilola.
Mzinda uyu wenze na linga ikulu itali nipo wenze na milyango kumi na iŵili, na angelo kumi na aŵili ali peneme pa milyango. Nipo penzolembewe mazina ŵa mikoka kumi na iŵili ya Isilayeli.
Kwenze milyango itatu ku mmawa, itatu ku mpoto na itatu ku mmwela, itatu ku mcingulo.
Linga ya mzinda yenze na maziko kumi na aŵili, nipo penzolembewe mazina ŵa nthumi kumi na ziŵili za Mwana wa Mbelele.
Mngelo enzonilaŵizya enze na ndodo yopimila ya golide, kuti apimile mzinda, milyango yake na linga yake.
Mzinda uyu wenze wolingana vitwa vonse. Ewupima vitwa va linga na ndodo yopimila, nipo efwana kuti utali wake wenze masitadiya myanda kumi na aŵili (12,000).
Epima linga yake, nipo efwana kuti msinkhu wake wenze makubiki makumi kumi na makumi anayi na mphuzyo zinayi (144). Mngelo wala enzoyesela na ndodo yakuseŵenzesha ŵanthu.
Linga yenzeyomangiwa na myala ya yaspi, nipo mzinda wenze wa golide ngayo–ngayo ituŵa ngani cilola.
Maziko ŵa linga yake ewamyiwa na myala yodula yosiyana–siyana. Yotatika yenze yasipi, ya ciŵili yenze safilo, ya citatu yenze kalikedoni, ya cinayi yenze emalodi,
ya cisanu yenze sadonuki, ya cisanu na imo yenze kaneliyani, ya cisanu na ciŵili yenze kulusolito, ya cisanu na citatu yenze belulo, ya cisanu na cinayi yenze topazo, na ya kumi yenze kulusoplaso, ya kumi na imo yenze ya kinto, na ya kumi na ciŵili yenze ametuso.
Nipo milyango kumi na iŵili yenze ya myala ya mtengo ngako. Nipo mseu ukulu wa mzinda wenze golide ngawo–ngawo wowonekela ngani cilola.
Nipo niliyowonemo Ngʼanda ya Mulungu mu mzinda, pakuti Ngʼanda yawo ni Asikulu Mulungu wa Kululu na Mwana wa Mbelele.
Mzinda wenzopangwalini zuŵa keno mwezi kuti viwosanika, pakuti ulemelelo wa Mulungu wenzoŵasanikila, nipo nyale yake ni Mwana wa Mbelele.
Mitundu ikoyenda mu kuŵala kwa nyale yake, nipo mafumu ŵa pa calo akoleta ulemelelo wawo mwamene umo,
na viseko vake viwovaliwalini nsiku zonse, nipo kukofipalini.
Nipo akaletemo ulemelelo na mcinzi wa mitundu.
Kuliye ciliconse ciyipa caticikaloŵemo umu, keno aliyense ocita viyipa keno va wenye, koma tyala ŵala alulembewe mu buku ya moyo ya Mwana wa Mbelele.
Pa vuli pake mngelo eniwonesha mmana wa manzi akupa moyo, atuŵa ngani cilola, nipo wenzofumila ku mpando wa cifumu wa Mulungu na Mwana wa Mbelele.
Wenzopita pakati pa mseu wa mu mzinda, nipo pa citwa cake ca ivi viŵili penze vimiti vakupa moyo. Ivi vimiti venzotwala vitwalo kumi na viŵili pa caka, kamo mwezi uliwonse. Matepo ŵake enzopozya ŵanthu ŵa mitundu yonse.
Umu mukofwanikalini kalikonse kotembelelewa na Mulungu. Mpando wa cifumu wa Mulungu na Mwana wa Mbelele ukoŵamo, nipo anyanchito ŵake akomutumikila.
Akawone cinso cake, na zina yake ikaŵe pa mphumi zawo.
Kukaŵeve usiku. Akopangwalini kusanika kwa nyale keno zuŵa, pakuti Asikulu akaŵe nyale yawo, nipo akolamulila kwa nsita zosasila.
Pa vuli pake mngelo wala eniwuzya kuti, “Malizu aŵa ni wocetekeleka na ŵa vyendi. Asikulu Mulungu otuma Mzimu kuti aneneli akoŵilizya, watuma soti angelo ŵake kuti awoneshe anyanchito ŵake vativicitike kwa lombapano.”
Yesu olaŵila kuti, “Mvwishishani! Nikuza kwa lombapano. Ni woshukishiwa munthu okonkha malizu ŵa mu buku ino olaŵililatu va ku nthangu.”
Ni newo Yohane, necimvwa nowona ivi. Nipo penicimvwa nowona, nelipoza pa mendo ŵa mngelo eniwonesha ivi kuti nimulambile,
koma eniwuzya kuti, “Osacita tetyo! Nine muzya muyako na munekwanu, na wala osunga malizu ŵa mu buku iyi. Lambila Mulungu.”
Eniwuzya soti kuti, “Sunga mu cisinsi malizu ŵa uneneli wa buku iyi, pakuti nsita ili pafupi.
Ocita viyipa apitilizye kucita viyipa, nipo onyansa apitilizye kucita vonyansa, na wolungama apitilizye kucita cilungamo, na atuŵa apitilizye kuŵa atuŵa.”
Yesu olaŵila kuti, “Mvwishishani! Nikuza kwa lombapano. Nuleta cilambu, kuwezyela aliyense pa nchito yawacita.
Nine Alefa na Omega, wotatika na wosilizyila, kutatika na kusilizya ni newo.
“Ni woshukishiwa ŵala ocapa mikhanjo yawo, kuti azomelezyewe kulya vitwalo va cimuti ca moyo na kuti akaloŵe mu mzinda kupitila pa mulyango.
Kunja kwa imbwa, aumfwiti, ŵa ucende, opaya, na olambila mafano, na wonse otemwa kucita vinthu va wenye.
“Newo Yesu, nakutumilani mngelo wangu kuti akucitileni umboni va ivi vinthu ku mipingo. Nine mizyu yotumba na mzukulu wa Davide, nine soti nthandala yoŵala ya mmawa.”
Mzimu na wokwatiliwa olaŵila kuti, “Welani!” Aliyense akumvwa malizu aŵa, alaŵile soti kuti, “Welani!” Aliyense akumvwa njota, awele. Aliyense opangwa, azamwe manzi akupa moyo mosalipila.
Newo Yohane nucenjezya aliyense akumvwa malizu ŵa uneneli wa buku iyi, keno aliyense oyikilapo, Mulungu amuyikililepo vilango volembewa mu buku iyi,
nipo keno aliyense ofumyapo pa malizu ŵa mu buku ya uneneli uyu, Mulungu amufumyilepo citwa cake mu cimuti cakupa moyo, na mu mzinda utuŵa, vulaŵiliwa mu buku iyi.
Wala ocitila umboni pa ivi, olaŵila kuti, “Eee, nikuza kwa lombapano.” Amen. Welani Asikulu Yesu!
Cisomo ca Asikulu Yesu ciŵe na mwewo monse. Amen.

















































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































